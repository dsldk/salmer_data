<html>
  <body>
    <meta charset="utf-8" />
    <div class="introduction">
      <p>af <span class="author">Bjarke Moe og Marita Akhøj Nielsen</span></p>
      <div class="toc">
        <h3 id="indhold">Indhold</h3>
        <ul>
          <li>
            <a href="#__RefHeading___Toc3551_1248350155">Kort om Claus Mortensens messebog 1529
              </a>
          </li>
          <li>
            <a href="#__RefHeading___Toc3553_1248350155">Den teologiske baggrund</a>
          </li>
          <li>
            <a href="#__RefHeading___Toc3555_1248350155">Den liturgihistoriske baggrund</a>
          </li>
          <li>
            <a href="#__RefHeading___Toc3557_1248350155">Messeordningen i messebogen 1529</a>
          </li>
          <li>
            <a href="#__RefHeading___Toc3559_1248350155">Indplacering blandt andre salme- og
              messebøger</a>
          </li>
          <li>
            <a href="#__RefHeading___Toc3561_1248350155">Værkets indhold</a>
            <ul>
              <li>
                <a href="#_Toc53134394">Oversigt</a>
              </li>
              <li>
                <a href="#_Toc3565_1248350155">Titel, fortale og efterskrift</a>
              </li>
              <li>
                <a href="#_Toc53134396">Illustrationerne</a>
              </li>
              <li>
                <a href="#_Toc53134397">Noderne</a>
              </li>
              <li>
                <a href="#_Toc3575_1248350155">Musikken</a>
              </li>
              <li>
                <a href="#_Toc3577_1248350155">Teksterne</a>
              </li>
              <li>
                <a href="#_Toc3581_1248350155">Sammenfattende om teksterne</a>
              </li>
            </ul>
          </li>
          <li>
            <a href="#__RefHeading___Toc3583_1248350155">Værkets betydning</a>
          </li>
          <li>
            <a href="#__RefHeading___Toc3693_1248350155">Netudgaven</a>
          </li>
          <li>
            <a href="#__RefHeading___Toc3587_1248350155">Litteratur</a>
          </li>
        </ul>
      </div>
    </div>
    <div class="chapter">
      <h1 id="__RefHeading_Toc3551_1248350155">Kort om Claus Mortensens messebog 1529</h1>
      <p>I 1529 var reformationen i fuld gang i Malmø. Stemningen var oprørsk, fordi byens ledende
        mænd støttede den nye lære (hvis tilhængere gerne betegnede den som evangelisk eller
        ligefrem kristen), mens ærkebiskoppen i Lund stod fast på den katolske kirkes grund. Begge
        sider formulerede deres synspunkter på skrift, så vi i dag kan få indblik i kirkekampen.</p>
      <p>Til trykkene fra evangelisk hold hører en gudstjenesteordning, som beskriver praksis i
        Malmø. Den er bevaret i et eneste eksemplar, hvor sidste blad mangler ‒ og dermed
        oplysninger om trykkeri, udgivelsessted og -år. Heller ikke forfatterens eller udgiverens
        navn fremgår af bogen. Takket være Hans Thomissøns salmehistoriske oplysninger i <em>Den
          danske Psalmebog</em> fra 1569 og nyere undersøgelser kender vi dog baggrunden for værket:
        Bagmanden er en af den danske reformations ildsjæle, præsten Claus Mortensen med tilnavnet
        Tøndebinder, og i 1529 fik han sin kampfælle Oluf Ulricksøn til at trykke bogen på sit
        værksted i Malmø.</p>
      <p><em>Det kristelige Messeembede på dansk</em>, som de kaldte værket, er altså udsprunget af
        den spæde lutherske bevægelses kamp mod den gamle kirkeordning. Et vist polemisk præg har
        bogen da også, men først og fremmest er den en praktisk anvisning til at afholde en
        gudstjeneste, som kristne kan deltage i uden samvittighedskvaler.</p>
      <h1 id="__RefHeading_Toc3553_1248350155">Den teologiske baggrund</h1>
      <p><em>Det kristelige Messeembede</em> indeholder ingen generel teologisk programerklæring.
        Den ganske korte fortale oplyser blot, at bogen indeholder en forskrift ("form och
        ordineringh") for nadveren med tilhørende ceremonier, sådan som den holdes i menigheden i
        Malmø, og som den kan bruges i den kristne kirke uden samvittighedskvaler ($blad A 1v/$). I
        ordene <em>kristelig</em> og <em>kristen</em>, som begge optræder et par gange i titel og
        fortale, kan man godt se en polemisk afstandtagen fra den katolske liturgi, der foruden
        Kristus hylder jomfru Maria og en række helgener. Også fremhævelsen af, at <em>denne</em>
        messeordning ikke belaster samvittigheden har brod mod den gamle gudstjeneste.</p>
      <p>I den knappe efterskrift omtales bogens messeembede som <em>evangelisk</em> ($blad dd
        3v/$), dvs. i overensstemmelse med Det nye Testamentes gode budskab (ev-angelium) om
        frelsen, som det foreligger i de fire evangelier og de øvrige nytestamentlige skrifter.
        Ordet kan være brugt som en relativt neutral oplysning om, at nadverritualet, særligt
        indstiftelsesordene, er gengivet efter de bibelske beretninger om Jesu sidste måltid, men
        det kan også ‒ mere polemisk ‒ være en bekendelse til evangeliet som den højeste autoritet
        for den kristne, i modsætning til den katolske teologis fremhævelse af Guds fortsatte
        åbenbaring, blandt andet i de undere, der udrettes af helgener gennem hele kirkens historie.
        At det snarest er denne betydning, man skal tænke på, fremgår af konteksten, hvor bogens
        liturgi sidestilles med Guds hellige ord, dvs. Bibelen.</p>
      <p>I selve messeordningen optræder <em>evangelisk</em> kun én gang, som overskrift til den
        syndstilgivelse, der tilsiges hele menigheden: "Enn ewangelisch affløessningh" ($blad A
        2r/$); i marginen dokumenteres den nytestamentlige baggrund med hele fire skriftsteder.</p>
      <p>Bogen igennem findes talrige bibelhenvisninger i marginen. De står som garanter for, at
        teksterne er teologisk korrekte, i nøje overensstemmelse med Guds ord i den hellige skrift.
        Dokumentationen med skriftsteder er et karakteristisk træk for den tidlige lutherske
        bevægelse, og det forsvinder i 1530'erne (jf. Andersen 1972:70).</p>
      <p>Som evangelietekst aftrykker <em>Det kristelige Messeembede</em> Johannesevangeliet kapitel
        6. Den lille indledning afviser udtrykkeligt, at teksten skulle handle specielt om nadveren,
        tværtimod taler den om "thro ath christus gud och menniske for oss haffuer giffueth syth
        legomme och vdsturth syth blodh" ($blad B 4r/$). Spørgsmålet var omdiskuteret i datidens
        teologi, og <em>Messeembedet</em>s fortolkning er identisk med Luthers. Så den lille
        indledning er en luthersk bekendelse, men meget diskret (se også Mogensen 1973:206f, som
        tolker indledningen anderledes).</p>
      <p>Markeringen af bogens konfessionelle forankring er altså ret beskeden, og det bør nævnes,
        at ordet <em>evangelisk</em> først efterhånden fik den specifikke betydning
        'protestantisk'.</p>
      <h1 id="__RefHeading_Toc3555_1248350155">Den liturgihistoriske baggrund</h1>
      <p>De prædikanter, der kæmpede for at gennemføre Luthers reformation i Danmark, måtte meget
        tidligt i deres virke skabe en evangelisk gudstjeneste. For dem var det naturlige
        udgangspunkt den katolske kirkes messe, som de var dybt fortrolige med – ligesom hele den
        øvrige befolkning var det. Store dele af messen var fuldt acceptable også for lutheranere,
        men den måtte nødvendigvis ændres på de punkter, Luther havde kritiseret som decideret
        ubibelske.</p>
      <p>Det var først og fremmest nadverritualet, der skulle reformeres. I datidens gængse katolske
        opfattelse var nadveren et offer, som præsten frembar til Gud for at formilde ham, ganske
        som Jesus havde gjort ved sin død på korset. Den store betydning, der på den måde blev
        tillagt præstens handling, stred afgørende imod Luthers overbevisning om, at mennesket ikke
        kan gøre sig fortjent til frelsen. Mennesket er så gennemsyret af synd, at kun Guds nåde kan
        frelse en, hvis man tror på hans tilgivelse. Ved sin død på korset overtog Jesus menneskets
        synd og åbnede dermed vejen til Guds kærlighed. Den begivenhed skal nadveren aktualisere, så
        de kristne oplever fællesskabet med Gud og med hinanden.</p>
      <p>Luthers kritik af den katolske kirkes fokus på gejstligheden som formidler mellem Gud og
        den troende havde videre konsekvenser. Efter hans opfattelse kan principielt alle lære Gud
        at kende gennem hans ord i Bibelen, som selvfølgelig skal oversættes til et sprog, alle kan
        forstå. Nu er bibelteksten ikke alle vegne klart gennemskuelig, og den kan forekomme fjern
        fra en senere tid. Derfor er der brug for, at veluddannede prædikanter forklarer
        bibelteksten og viser dens aktualitet. Men prædikantens rolle er beskeden, og hele
        menigheden skal tage aktivt del i gudstjenesten. Af praktiske grunde må man sætte nogle
        rammer, så det ikke ender i kaos. Menighedssangen er Luthers svar på disse fordringer.</p>
      <p>Luther udarbejdede selv forskrifter for gudstjenesten i <em>Formula Missae</em> (1523) og
          <em>Deutsche Messe</em> (1526), og sammen med en kreds af ligesindede skrev han adskillige
        salmer. Med dem som udgangspunkt udkom der en række messehåndbøger og salmebøger forskellige
        steder i Tyskland. De blev forbilleder for de danske prædikanters arbejde med at udforme en
        evangelisk dansk gudstjeneste med menighedssang som et centralt element.</p>
      <p>De ældste bevarede danske kilder stammer fra sidste del af 1520'rne. Som en følge af
        menighedssangens centrale position er der en glidende overgang mellem salmebøger og
        beskrivelser af gudstjenesten, gerne betegnet som messebøger. Messebøgerne indeholder ud
        over forskrifterne for gudstjenesten også salmer, og salmebøgerne har ikke kun
        menighedssange, men også en beskrivelse af gudstjenestens forløb. Bedst kender vi
        gudstjenesten i Malmø, som var centrum for reformationen i det østlige Danmark og er
        beskrevet i flere bevarede kilder.</p>
      <h1 id="__RefHeading_Toc3557_1248350155">Messeordningen i messebogen 1529</h1>
      <p>Bortset fra de sparsomme indledende og afsluttende tekster fylder selve messeordningen hele
        bogen. De enkelte liturgiske led er markeret meget tydeligt ved store overskrifter,
        indrykninger og initialer. Afsnit på lavere niveauer, fx inddelingen af salmer i strofer,
        markeres hyppigt med typografiske ornamenter, blomster, blade, kors, pegende hænder. Man får
        klart indtryk af en praktisk håndbog, der skulle være overskuelig, nem at orientere sig
        i.</p>
      <p>Overskrifterne til de enkelte elementerne er i vidt omfang de gamle latinske eller græske
        betegnelser, som det er nyttigt at kende, fordi de er faste betegnelser for de liturgiske
        led, også i vor tid. De forklares ganske kort i den følgende oversigt (se nærmere om de
        enkelte led Widding 1933, I:69-157 og Poulsen 1959):</p>
      <ul>
        <li>Adjutorium nostrum ('vores hjælp'): bøn</li>
        <li>Confiteor ('jeg bekender'): syndsbekendelse</li>
        <li>Absolutio ('frikendelse'): syndstilgivelse</li>
        <li>Introitus ('indgang'): salmen "Af dybsens nød råber jeg til dig"</li>
        <li>Kyrie eleison ('Herre, forbarm dig'): salmen "Kyrie Gud Fader alsomhøjeste trøst"</li>
        <li>Gloria in excelsis Deo ('ære være Gud i det høje'): salmen "Gloria ære og pris være Gud
          i det højeste"</li>
        <li>Dominus vobiscum ('Herren være med jer'): præstens hilsen og menighedens svar</li>
        <li>Kollekt ('fællesbøn'): bøn, som læses af præsten; to forskellige bønner er aftrykt</li>
        <li>Epistel ('brev'): afsnit af apostelbrev fra Det nye Testamente; Første Korintherbrev
          kapitel 11 er aftrykt</li>
        <li>Halleluja ('pris Gud'): salmen "Halleluja. Gladelig ville vi halleluja sjunge"</li>
        <li>Evangelium ('godt budskab'): afsnit af et af de fire evangelier eller Apostlenes
          Gerninger i Det nye Testamente; Johannesevangeliet kapitel 6 er aftrykt; den meget lange
          evangelietekst er to steder hen imod slutningen brudt op af ordet "Diuisio" ('inddeling'),
          der angiver et ophold, som i messesangen kunne markeres med en særlig melodifrase</li>
        <li>Credo ('jeg tror'): salmen "Vi tro allesammen på en Gud"</li>
        <li>Salme før prædikenen: salmen "Nu bede vi den Helligånd"</li>
        <li>Prædiken</li>
        <li>Salme efter prædikenen: Deus misereatur nostri ('Gud være os nådig'): salmen "Nu er os
          Gud miskundelig"</li>
        <li>Paraclesis ('formaning'): forklaring af Pater noster ('vor far'), dvs. Fadervor, den
          bøn, Jesus lærte sine disciple (gengivet i Mattæusevangeliet 6,7-13)</li>
        <li>Sanctus ('hellig'): salmen "Hellig, hellig, hellig er du, Herre Gud Zebaot"</li>
        <li>Indledning til nadverritualet</li>
        <li>Indstiftelsesordene, dvs. Jesu ord ved nadveren (gengivet fire steder i Det nye
          Testamente)</li>
        <li>Tibi laus ('ære være dig'): salmen "Dig være lov og pris, o Herre Krist", som synges
          under nadveren</li>
        <li>Pax domini sit semper vobiscum ('Herrens fred være altid med jer'): præstens hilsen og
          menighedens svar</li>
        <li>Agnus dei ('Guds lam'): salmen "O Guds lam som borttager alle verdens synder"</li>
        <li>Formaning til nadvergæsterne</li>
        <li>Nadveruddeling</li>
        <li>Salme under nadveruddelingen: "Jesus Kristus er vor salighed"</li>
        <li>Communio ('fællesskab'): salmen "Gud være lovet altid og benedidet"</li>
        <li>Dominus vobiscum ('Herren være med jer'): præstens hilsen og menighedens svar</li>
        <li>Kollekt ('fællesbøn'): takkebøn</li>
        <li>Dominus vobiscum ('Herren være med jer'): præstens hilsen og menighedens svar</li>
        <li>Velsignelse: Arons velsignelse i Det gamle Testamente 4. Mosebog 6,24-26 (den
          "aronitiske" velsignelse), som fremsiges af præsten</li>
        <li>De ti bud: salmen "Gud Fader udi Himmerig"</li>
      </ul>
      <p>Efter beskrivelsen af messen omtales følgende led, der må opfattes som dele af en mere
        udførlig indledning til nadverritualet.</p>
      <ul>
        <li>
          <p>Dominus vobiscum ('Herren være med jer'): præstens hilsen og menighedens svar</p>
        </li>
        <li>
          <p>Sursum corda ('hjerterne op'): præstens opfordring til andagt og menighedens svar</p>
        </li>
        <li>
          <p>Gratias agamus domino ('lad os takke Herren'): præstens opfordring til tak og
            menighedens svar</p>
        </li>
        <li>
          <p>Vere dignum et justum est ('sandelig det er værdigt og rimeligt'): takkebøn.</p>
        </li>
      </ul>
      <p>De græsk-latinske overskrifter til de enkelte led i messeordningen skal forstås som
        signaler til præsten, der altså forudsættes at være hjemme i den latinske messe, så
        overskrifterne har kunnet fungere som hjælp til den korrekte gennemførelse af gudstjenesten.
        Derimod er langt de fleste tekster, der skulle synges, messes eller fremsiges, danske,
        selvfølgelig med indarbejdede fremmedord som <em>amen</em>, <em>halleluja</em>,
          <em>kyrie</em> og <em>gloria</em>. Men ved enkelte korte tekster ser det ud til, at præst
        og menighed har kunnet vælge imellem den latinske og den danske formular, fx i fredshilsenen
        ($blad D 2r/$), hvis opsætning her er forsøgt gengivet (jf. faksimilen af teksten):</p>
      <p>Nu ve<em>n</em>der christe<em>n</em> forsa<em>m</em>li<em>n</em>gs</p>
      <p>tie<em>n</em>nere sig till faalcket oc</p>
      <p>siger Pax domini:</p>
      <p>♣ Herrens frid wære m<em>eth</em> edher *</p>
      <p>Faalcket suarer</p>
      <p>♣ Och m<em>eth</em> thin andh ♣</p>
      <p>Menighedens svar på en lidt senere hilsen er lige så tvetydig, men ikke typografisk udhævet
        på nogen måde: "Suar Et cum spiritu tuo Och m<em>eth</em> thin aand" ($blad dd 2r/$
        umiddelbart før velsignelsen).</p>
      <p>De få latinske indslag, der kan have lydt i messen, som Mortensen beskriver den, ændrer
        ikke afgørende ved det gennemgående præg af en dansksproget gudstjeneste. Modersmålets
        afgørende betydning fremhæves da også med stor kraft i den samtidige skildring af de nye
        forhold, som er kendt under navnet <em>Malmøbogen</em> (1529, faksimileudgave 1979, jf.
        Gierow 1979:73-94). Denne både polemiske og idealiserende beretning skyldes Peder
        Laurentsen, en veluddannet tidligere munk, som med entusiasme sluttede sig til den lutherske
        bevægelse. Om den rent dansksprogede gudstjeneste skriver han</p>
      <blockquote>
        <p>¶ Thenne forneffnde messe/ the<em>n</em> siger og tracterer wore prester obenbarlige for
          menig forsamlingh paa wort egh<em>et</em> danske tungemaal erlige christelige oc
          tilbørlige i kircken/ saa att almuen maa oc kand thet forstaa/ och paamindis oc opweckis
          til hans [dvs. Jesu Kristi] pines døds oc welgierningers hukommelse til loff oc
          tacksigelse effter scriftens lydel[s]e/ saa att the kunde selff bede oc siwnge skickelige
          guds loff/ oc sware amen til andres bønner (blad 39r)</p>
      </blockquote>
      <p>Menighedens aktive deltagelse i gudstjenesten er tydeligvis vigtig, og salmesangen er et
        markant træk også i messeordningen, som har ikke mindre end 13 salmer, formentlig alle tænkt
        som menighedssange (jf. afsnittet $Teksterne/$). Hovedparten af de resterende led har
        rimeligvis været messet, så alene prædikenen har været helt uden musik.</p>
      <h1>[]{#<strong>RefHeading</strong>_Toc3559_1248350155 .anchor}Indplacering blandt andre
        salme- og messebøger</h1>
      <p>I det eneste bevarede eksemplar af <em>Det kristelige Messeembede</em> mangler sidste blad
        uheldigvis. Det var her, man i tidens bogtryk som regel placerede kolofonen med oplysninger
        om trykker, trykkested og -år. Det er dog lykkedes at få rede på disse forhold. Det
        typografiske materiel peger entydigt på Oluf Ulricksøn som bogtrykkeren (Nielsen 1996
        (1919):XXXVIIf, 80f, 211-20, Dal &amp; Poulsen 1959, Gierow 1979:38-52). Hans officin lå i
        Malmø i perioden 1528-56, og fortalens oplysning om, at værkets gudstjenesteordning "hollis
        y Mallmø" ($blad A 1v/$) er da også et klar indicium for, at vi her har trykkestedet.
        Trykkeåret fremgår rimeligvis af Hans Thomissøns beskrivelse af messen i <em>Den danske
          Psalmebog</em> (1569), hvor det om udgangssalmen hedder:</p>
      <blockquote>
        <p>Til Beslutningen siungis en kort Psalme. Oc er det vel beramt i den Christelig
          Euangeliske Messe paa Danske/ som Her Claus Mortensen/ Guds ords Tienere oc forfremmere i
          Malmø oc andersteds i Skaane etc. loed Prente i Malmø aff Oluff Vlricksz Anno 1529. At der
          skulde siungis sist i Messen de Ti Guds Budord. Gud Fader vdi Himmerig/ sin villie hand
          oss kiende (blad Aaa 6).</p>
      </blockquote>
      <p>Det er netop den sidste salme i <em>Det kristelige Messeembede</em>.</p>
      <p>Trods Thomissøns datering af bogen fremførte P. Severinsen i 1904 den opfattelse, at
        messeembedet som en helt nødvendig håndbog måtte være trykt i 1528, hvor den lutherske
        reformation af Malmø for alvor gik i gang (Severinsen 1904). Dette synspunkt var det gængse,
        indtil Niels Knud Andersen (1972) og Kaj Mogensen (1973) argumenterede for, at der ikke er
        nogen grund til at betvivle Thomissøns oplysninger, som i almindelighed må anses for
        pålidelige. Desuden er det ret oplagt, at de ganske få evangeliske prædikanter i Malmø ikke
        behøvede en trykt messebog for at gennemføre en evangelisk gudstjeneste; i det omfang, de
        overhovedet havde brug for noget skriftligt at støtte sig til, kunne de klare sig med
        håndskrevne anvisninger. Endelig bestyrkes dateringen til 1529 af selve titlen på
          <em>Malmøbogen</em>: <em>[O]rsagen oc enn [re]tt forclaring paa then ny Reformats/
          ordineri</em>n<em>g oc skick om messzen/ predicke</em>n <em>oc and</em>e<em>n rett Gudts
          tienneste oc christelig dyrckelse som begyndt och giort er vdi the</em>n <em>Christelige
          Stadt Malmø Anno Domini MDxxix</em> (blad A 1r).</p>
      <p>I 1529 udkom den ældste bevarede danske salmebog, <em>Een ny ha</em>n<em>dbog med Psalmer
          oc aandelige lofsange</em>, trykt i Rostock af Ludwig Dietz. Et særligt afsnit af denne
        "håndbog" indeholder en gudstjenesteordning, kaldet "thet hellige Euangeliske Messe embede"
        (blad 47r-62r). Den er i store træk identisk med <em>Det kristelige Messeembede</em>: De to
        gudstjenesteordninger har samme liturgiske led i samme rækkefølge, indledt med nogenlunde
        samme overskrifter og forsynet med samme bibelhenvisninger i marginen (se nærmere Andersen
        1972:43f og Mogensen 1973:195f).</p>
      <p>Ordret identiske er de to tekster dog ikke. Det er bemærkelsesværdigt, at messeembedet i
        lidt videre omfang end salmebogen har latinske passager; blandt andet har salmebogen (blad
        60r) ikke menighedens latinske svar "Et cum spiritu tuo" ($blad dd 2r/$, jf. afsnittet
        $Messeordningen i messebogen 1529/$). En anden iøjnefaldende forskel mellem de to værker er
        betegnelsen for den gejstlige leder af gudstjenesten. I salmebogens messeafsnit er
          <em>præst</em> det almindeligste (fem steder, fx blad 56v), mens <em>den kristne kirkes
          tjener</em> findes én gang (blad 55r). I messebogen er forholdet præcis det omvendte: Kun
        ét sted forekommer <em>præst</em> ($blad B 1v/$), mens der i øvrigt tales om <em>kristen
          forsamlings tjener</em> (to gange, blandt andet $blad cc 3r/$) eller <em>kristen kirkes
          tjener</em> (tre steder, fx $blad dd 3r/$). De sidste to benævnelser understreger
        gejstlighedens mere ydmyge rolle i den evangeliske kirke end i den katolske, hvor liturgien
        kunne skabe det indtryk, at præsten spillede en central rolle i menneskets frelse. Disse og
        en række mere tilfældige afvigelser i ordlyden mellem de to bøger gør det usandsynligt, at
        den ene skulle være kilde til den anden. Snarere går de tilbage til to parallelle versioner
        af Malmøs evangeliske messe.</p>
      <p>På ortografisk niveau er der talrige afvigelser mellem salmebogen og messeembedet, hvad der
        ikke bør undre i betragtning af tidens vide norm for stavning på en række punkter. Det er
        dog interessant, at messebogen næsten konsekvent staver <em>ind</em> med <em>g</em>, både
        når ordet optræder selvstændigt og som førsteled i sammensætninger, fx "ingh" 'ind' ($blad
        4r/$), "ingseeth och ingførth" 'indsat og indført' ($blad dd 2v/$). Sandsynligvis afspejler
        stavemåden udtaler, som findes i en række danske dialekter øst for Jylland, bl.a. skånsk
        (jf. Brøndum-Nielsen 1914:29, 60).</p>
      <p>Messeordningen fra 1529 er ikke en originalt dansk opfindelse, men helt givet afhængig af
        tyske forbilleder, blandt andre Luthers <em>Deutsche Messe</em> fra 1526. Sandsynligvis er
        det direkte forlæg for den danske gudstjenesteordning en nedertysk messe. De komplicerede
        kildeforhold er især udredt af S.H. Poulsen og Kaj Mogensen (Poulsen 1959:15-22 og Mogensen
        1973, jf. den korte oversigt Andersen 1972:45f).</p>
      <p>Med støtte i messeembedets fortale har det været fremført, at bogen primært var tænkt som
        opbyggelsesbog og propagandaskrift, rettet til et publikum uden for Malmø (Andersen 1972:45,
        Mogensen 1973:195f). Denne antagelse modsiges dog effektivt af bogens fysiske fremtoning,
        som klart tyder på, at der er tale om en håndbog, der skulle anvendes under gudstjenesten.
        For det første er bogens format forholdsvis stort: Klummen måler (ligesom messebøgerne fra
        1535 og 1539) ca. 14 cm x 9 cm, mens den samtidige og de lidt senere salmebøger har
        tryksider på ca. 11-12 cm x 7 cm. For det andet fremhæver typografien med meget stor skrift
        dels messens enkelte led, dels de handlinger, der skal foretages, og de persongrupper, der
        skal udføre dem, fx "Ther effter ve<em>n</em>der christe<em>n</em> kirkis tie<em>n</em>nere
        sig til folk<em>et</em> oc siger D<em>omi</em>n<em>u</em>s" ($blad dd 1r/$) og "Christhen
        forsamlingh och choredth syungher Credo" ($blad C 1v/$). Her er selvsagt tale om praktiske
        brugsanvisninger i en konkret situation. At de så kan tjene som inspiration og forbillede
        for menigheder overalt i det dansktalende område, giver sig selv.</p>
      <h1 id="__RefHeading_Toc3561_1248350155">Værkets indhold</h1>
      <h2 id="_Toc53134394">Oversigt</h2>
      <p>Det eneste bevarede eksemplar af messebogen mangler sidste blad, som sandsynligvis har
        båret kolofonen. Indholdet i det bevarede eksemplar er i oversigtsform:</p>
      <ul>
        <li>
          <p>Titel: $blad A 1r/$</p>
        </li>
        <li>
          <p>Fortale: $blad A 1v/$</p>
        </li>
        <li>
          <p>Gudstjenesteordning: $blad A 2r/$</p>
        </li>
        <li>
          <p>Efterskrift: $blad dd 3v/$</p>
        </li>
      </ul>
      <h2 id="_Toc3565_1248350155">Titel, fortale og efterskrift</h2>
      <p>Hovedindholdet i <em>Det kristelige messeembede</em>, beskrivelsen af gudstjenesten, er
        indrammet af tre ganske korte tekster, som skal oplyse bogens læser om dens indhold og brug:
        titel, fortale og efterskrift.</p>
      <p>Titlen lyder: <em>Th</em>et <em>cristelighe messze embedhe paa da</em>n<em>sche</em> 'den
        kristelige messetjeneste på dansk' ($blad A 1r/$). Ordet <em>messeembede</em> bruges i
        gudstjenesteordningen mere specifikt om nadveren og helt konkret om indstiftelsesordene:
        "thet rette messe embedhe som er Christi nathuoris och testamentis ord" ($blad cc 2v/$).
        Resten af gudstjenesten omtales som <em>ceremonier</em>, der leder op til eller følger efter
        nadveren. Med karakteristikken <em>kristelig</em> tages der formentlig afstand fra den
        katolske kirkes gudstjeneste, hvor ikke kun Kristus, men også jomfru Maria og helgenerne
        dyrkes (se nærmere afsnittet $Den teologiske baggrund/$).</p>
      <p>Fortalen er henvendt til den kristelige læser, som får specificeret bogens indhold ($blad A
        1v/$). Også her er nadveren i centrum, mens den øvrige liturgi, "ceremonier skyck och
        brughe", betegnes som <em>frie</em>. Heri ligger formentlig, at der ikke er egentlige
        bibelske forskrifter for disse dele af gudstjenesten. Det nævnes udtrykkeligt, at det er
        Malmøs offentlige gudstjeneste, der her beskrives, til eksempel for andre kristne, som trygt
        kan bruge denne udformning af messen uden dårlig samvittighed. Hermed bliver Malmømessen
        selvfølgelig gjort til model for en kristen gudstjeneste, men forfatteren har næppe villet
        promovere den som en forpligtende ordning: Den kan bruges efter lejlighed.</p>
      <p>Efterskriften melder, at vi nu har ende på det evangeliske messeembede med tilhørende
        ceremonier, og der afsluttes med en bøn for, at Gud vil unde os at bruge gudstjenesten og
        sit ord efter sin vilje, at han vil give os, hvad der er gavnligt for vores liv og sjæl. Det
        inkluderende <em>vi</em> må gælde alle, der vil bruge bogen i dens egen ånd, i og uden for
        Malmø, men næppe uden for de lutherske kredse.</p>
      <h2 id="_Toc53134396">Illustrationerne</h2>
      <p><em>Det kristelige Messeembede</em> har kun en enkelt egentlig illustration, og den pryder
        titelbladet i midterfeltet under selve titlen ($blad A 1r/$). Det lille træsnit viser en
        mand, muligvis med glorie, som i højre hånd bærer en åben bog og en kalk, mens venstre hånd
        er formet til velsignelse. Samme motiv, men i en lidt anden udformning, som i hvert fald er
        uden glorie, har Ulricksøn brugt i et tryk fra 1530 (se Gierow 1979:70f). Titel og træsnit
        er placeret i en ornamental ramme.</p>
      <p>I resten af bogen markeres nye afsnit af blanke linjer og centrerede overskrifter med stor
        skrift, hvis første bogstav ofte er et udsmykket initial. Oluf Ulricksøn har rådet over et
        ret beskedent typografisk materiel, som dog indbefattede flere sæt initialer (se nærmere
        Nielsen 1996 (1919):80f, 211-20, Nielsen &amp; Dal 1959:151-53). Det er vanskeligt at finde
        et system i brugen af de forskellige initialtyper, se fx det brogede udvalg på $blad cc
        2r/$. Også de små typografiske ornamenter i form af pegende hænder, kors, blomster og blade
        er brugt som afsnitsmarkører, bl.a. ved de enkelte strofer i salmerne (fx $blad D 3v/$).</p>
      <h2 id="_Toc53134397">Noderne</h2>
      <p><em>Det kristelige Messeembede</em> indeholder ingen trykte noder, kun tomme nodelinjer og
        håndskrevne melodier til to salmer. 16 tekster i messebogen er udstyret med nodesystemer
        bestående af 5 linjer, og der er derfor ingen tvivl om, at bogen var "beregnet på at skulle
        rumme et fuldstændigt musikalsk apparat" (Glahn 1959:132). Også hvad musikken angik, var
        bogen altså en konkret model for en kristen gudstjeneste, sådan som fortalen til værket
        beskriver (se afsnittet $Titel, fortale og efterskrift/$).</p>
      <p>Fra bogtrykkerkunstens tidligste tider var det almindeligt at udelade noder i musiktryk.
        Hvor det i nogle tilfælde skyldtes tekniske udfordringer, var det for de fleste bogtrykkere
        1500-tallet igennem en bevidst prioritering. Med tomme nodelinjer kunne brugerne selv
        indskrive passende melodier, og de trykte bøger kunne derfor imødekomme så mange brugere som
        muligt (Giselbrecht &amp; Savage 2018:88-89). Det er også forklaringen på, at flere af de
        trykte liturgiske bøger, som siden slutningen af 1400-tallet blev fremstillet til brug i
        danske stifter, havde tomme nodelinjer. De musikalske traditioner i middelalderen varierede
        fra kirke til kirke, og de tomme linjer gav de gejstlige mulighed for selv at skrive
        melodierne ind i brugsbøgerne. De liturgiske bøger <em>Missale Norvegie</em> (København,
        1519) og <em>Canon Roschildensis</em> (Nyborg, 1521) er trykt med tomme nodelinjer, mens
          <em>Missale Lundense</em> (Paris, 1514), der udkom til brug i Lunds stift, er fremstillet
        med brug af avanceret dobbelttryk: Nodelinjerne er trykt først med rødt blæk, mens noderne
        er trykt bagefter med sort blæk.</p>
      <p>I <em>Det kristelige Messeembede</em> har Oluf Ulricksøn trykt de tomme linjer med træsnit,
        ligesom han gjorde med noderne i <em>Een handbog som inde holler det hellige
          Eua</em>n<em>geliske Messe embede</em> (1535) og i Frans Vormordsens <em>Ha</em>n<em>dbog
          Om de</em>n <em>rette Euangeliske Messe</em> (1539). Teksten til første strofe af hver
        salme er trykt under de tomme linjer. Ordene er fordelt jævnt og trykt på den måde, at hele
        klummen er fyldt ud (se afsnittet $Teksterne/$). Enkelte steder brydes dette mønster. I
          <em>Alleluya. Glaedeligh wylle wy alleluya syunghe</em> ($blad B 3r/$) er indledningen på
        utraditionel vis noteret som "Alle luya a a" af hensyn til melodiens melismer, hvor flere
        toner skal synges på samme stavelse. Et lignende hensyn til musikken er taget i <em>O Gudts
          lam som baarttagher alle verdens syndher</em> ($blad D 2r/$). Her giver placeringen af det
        afsluttende "Giff oss thin frid" mulighed for at notere melismen på "Giff". Andre steder i
        bogen ville trykkeren ikke indordne sig under musikken. I sidste linje af <em>Kyrie gudh
          fadher</em> ($blad A 3v/$) var der ikke plads til de to sidste stavelser i det afsluttende
        "forbarme tigh offwer oss". Teksten fortsætter på den efterfølgende linje med det resultat,
        at der ikke er plads til noderne. Heldigvis er den afsluttende anråbelse i tredje strofe
        melodisk identisk med de to foregående strofer, hvilket trykkeren behændigt har gjort
        opmærksom på ved at skrive "Vt supra" ('som ovenfor').</p>
      <p>Selvom messebogen ikke indeholder trykte noder, er der flere steder klare tegn på, at det
        var bestemte melodier, der forventedes brugt til teksterne. Også her giver tekstens
        placering under de tomme linjer konkret information. Fire salmer var tiltænkt melodier i den
        karakteristiske AAB-form, hvor de første fraser af melodien gentages. For at vise dette er
        teksten til salmen <em>Gud wære laaffuet altidt oc benedidet</em> ($blad D 4r/$) placeret i
        to linjer under de tomme nodesystemer på de steder, hvor den repeterede passage forekommer.
        På den måde kunne en bruger af bogen nøjes med at skrive noderne i A-delen én gang og slutte
        med et gentagelsestegn på det sted, hvor de to tekstlinjer blev til én. Også i <em>O Gudts
          lam som baarttagher alle verdens syndher</em> ($blad D 2r/$) forekommer information om den
        musikalske form. Salmen består af tre strofer til samme melodi. Hver af stroferne begynder
        med identisk tekst, mens de forskellige strofeafslutninger er skrevet på tre linjer under
        nodesystemet. I Vormordsens messebog (1539) ses det samme tekstlayout, og da der her er
        noder til stede, ses den melodiform, som Mortensens messebog formodentlig også var baseret
        på.</p>
      <p>Der findes ikke oplysninger om, hvem der har noteret melodierne til de to salmer <em>Aff
          dybhedzens nøedh roeber iegh tiil tigh</em> ($blad A 2v/$) og <em>Alleluya. Glaedeligh
          wylle wy alleluya syunghe</em> ($blad B 3r/$). Sikkert er det, at det er to forskellige
        personer med hver sin skrivestil (Glahn 1959:132). At dømme ud fra nodernes udseende stammer
        nedskrifterne fra 1500-tallet. Det er interessant at observere, hvordan nodeskriverne har
        forholdt sig til den fortrykte sangtekst, hvor nogle stavelser har en bredere udstrækning
        end andre. Melodinotationen i <em>Aff dybhedzens nøedh roeber iegh tiil tigh</em> følger
        nøje stavelsernes placering, hvilket resulterer i, at noderne er fordelt med uensartet
        afstand imellem sig. Til gengæld er det nemt at se, hvilke toner stavelserne passer til, og
        dette er understreget yderligere med korte lodrette streger, der viser overgangen til det
        næste ord. Anderledes er notationen i <em>Alleluya. Glaedeligh wylle wy alleluya
          syunghe</em>, hvor nodeskriveren har prioriteret en ensartet afstand mellem noderne. Det
        er derfor vanskeligt at vide, hvilke toner og stavelser der skal sammenkobles. Denne
        skrivers fremgangsmåde afspejler, at det har været forbundet med intuition at synge
        teksterne og at det var noget, menigheden lærte udenad. Det var ikke vigtigt, at noderne var
        sirligt nedskrevet, for de skulle nok kun bruges til at minde læseren om den melodi, som
        vedkommende godt kendte i forvejen.</p>
      <p>Notationen i <em>Alleluya. Glaedeligh wylle wy alleluya syunghe</em> læner sig op ad
        mensuralnotation, der er karakteristisk ved, at nodernes værdi og indbyrdes rytmiske
        relation afgøres af den såkaldte mensur, der angives i begyndelsen af en melodi på samme
        sted som moderne taktarter. Nodeskriveren har afveget fra normerne ved at udelade mensuren.
        Derudover har han på usædvanlig vis tilføjet lodrette streger mellem fraserne, gentaget
        nøgler midt i systemerne og farvet de afsluttende lange brevis-noder sorte. Noderne til
          <em>Aff dybhedzens nøedh roeber iegh tiil tigh</em> bærer præg af, at nodeskriveren har
        tilpasset notationen efter formålet. Notationen er en blanding af mensuralnotation og
        koralnotation, som traditionelt brugtes til gregorianske melodier uden specifik angivelse af
        nodernes varighed. Ved at bruge denne særlige notationsform kunne nodeskriveren anvende to
        nodeværdier, en sort node og en node med hals, hvis værdi er kortere. Den nærmere rytmiske
        relation mellem noderne er uklar, men nodeskriveren har fundet notationen velegnet til at
        afspejle det vekslende stavelsesantal i versene (se afsnittet $Teksterne/$). Alene i første
        vers ses tre forskellige måder, hvorpå de korte nodeværdier opdeler et betonet slag: i tre
        korte ('dybhedzens'), i to korte ('roeber') og i en lang og en kort ('iegh tiil'). En
        lignende notationsform, der viser en melodis metrisk ubundne form, ses i Jespersens graduale
        (eksempelvis <em>DJg være loff oc priss/ O Herre Christ</em>, s. 81).</p>
      <h2 id="_Toc3575_1248350155">Musikken</h2>
      <p>Hovedparten af messen har været ledsaget af musik, enten i form af prædikantens
        liturgisk-ceremonielle sange eller korets og menighedens sange. De dele af messen, som
        prædikanterne kendte i forvejen, var det ikke nødvendigt at skrive i deres fulde længde. Det
        drejer sig eksempelvis om hilsenen i formessen, hvor "presten [vendher] sigh til faalcketh
        och syungher Dominus vobicum" ($blad B 1v/$). Også vekselsangen mellem prædikant og menighed
        i indledningen til nadveren er uden musikalsk notation ($blad dd 2v/$). Ved sådanne
        replikker, som prædikanterne allerede var fortrolige med, fandt Mortensen det unødvendigt at
        gøre plads til noder. De nye danske gudstjenesteled, som prædikanterne skulle lære, fx
        indledningen til nadveren <em>Wor herre Jhesus christus y then nat</em> ($blad cc 3r/$) og
          <em>Sandeliighe er thet verdigth</em> ($blad dd 3r/$), var skrevet ud i deres fulde
        længde. På de tomme linjer kunne de selv skrive melodierne ind direkte ved sangteksten, der
        var trykt med ekstra stor skrift, så den kunne læses under messen i de lysfattige kirkerum.
        Messebogen var uden tvivl tænkt som en praktisk musikhåndbog for prædikanterne (se også
        afsnittet $Indplacering blandt andre salme- og messebøger/$).</p>
      <p>De sange, som menigheden forventedes at deltage i, var overvejende strofiske salmer fra
        kredsen omkring Luther. Herfra udgik i midten af 1520'rne et stort antal bøger og hæfter med
        salmer. Tyske forlæg for salmerne <em>Ihesus christus er wor salighed</em> ($blad D 3v/$) og
          <em>Gud wære laaffuet altidt oc benedidet</em> ($blad D 4r/$) fandtes således allerede,
        blandt andet i <em>Eyn Enchiridion</em> (Erfurt: Johannes Loersfeld, 1524). Hvilke konkrete
        melodier udgiveren af messebogen kan have forestillet sig anvendt, kan ikke afklares
        endegyldigt (se afsnittet $Noderne/$), men for de fleste strofiske salmer i messebogen
        gælder det, at trykte melodier allerede forelå, blandt andet i Johann Walters <em>Geystliche
          gesangk Buchleyn</em> (Wittenberg: [Joseph Klug], 1524).</p>
      <p>Andre af menighedens sange var baseret på liturgiske melodier, der i førreformatorisk tid
        var blevet brugt med latinske tekster. Melodien til den latinske sang <em>Tibi laus</em>
        skulle nu synges til den danske tekst <em>Tig wære laaff och priss o herre christ</em>
        ($blad D 1r/$). Der må have været en udpræget forståelse for, at man brugte disse melodier
        fra den katolske liturgi. Også <em>Kyrie gudh fadher</em> ($blad A 3v/$), <em>Gloria Ære och
          priiss wære gudh y thet høegesthe</em> ($blad A 4v/$) og <em>HEllig Hellig Hellig esth
          thu</em> ($blad cc 2r/$) er baseret på latinske sange. Malmømessebogen giver ikke noget
        svar på, hvordan den konkrete omformning af de latinske sange til dansk skulle udføres.</p>
      <p>Musikalsk set var malmømessen en videreførelse af førreformatoriske traditioner blandet med
        nye menighedssalmer på modersmålet. Hvor messebogen, hvad Luthersalmerne angår, lægger sig i
        forlængelse af tyske protestantiske strømninger, indeholder bogen også markante indslag af
        lokale musiktraditioner. Melodien til <em>GUD fader wdy himmerigh</em> ($blad dd 1v/$), som
        kendes fra Vormordsens messebog (1539), stammer formodentlig fra dansk eller nordisk
        visetradition (Glahn 2000:89). Også melodien til <em>Alleluya. Glaedeligh wylle wy alleluya
          syunghe</em> ($blad B 3r/$), som er den ene af de to håndskrevne melodier, bygger på
        lokale traditioner. Mens teksten synes at være en bearbejdning af Johannes Agricolas
          <em>Fröhlich wollen wir Halleluja singen</em>, er melodien af ukendt, men formodentlig
        skandinavisk ophav (Widding 1933, I:97).</p>
      <h2 id="_Toc3577_1248350155">Teksterne</h2>
      <p>De 13 salmer i <em>Det kristelige Messeembede</em> er alle på dansk, og formentlig har det
        været meningen, at menigheden (<em>forsamlingen</em>) eller koret skulle afsynge dem alle.
        Det nævnes udtrykkeligt i otte af salmeindledningerne (fx $blad D 3v/$), mens de sidste fem
        ikke udpeger de syngende (fx $blad B 3r/$).</p>
      <p>Hovedparten af salmerne er opbygget i ensartede strofer. Første strofe af hver salme er
        trykt under nodelinjerne (se afsnittet $Noderne/$). Her er det tydeligt, at klummen er fyldt
        ud; der står simpelthen så mange bogstaver, som der er plads til på hver linje, og samme
        princip gælder de øvrige strofer. Eksempelvis er strofe 2 af Luthers "Nu bede vi den
        Helligånd" ($blad C 3r/$) opstillet i linjer som følger:</p>
      <blockquote>
        <p>Thu verdighe lyuss giiff oss tiith skyn/ leer oss ath</p>
        <p>kiendhe christum Jhesum allen/ ath wy m<em>eth</em> hannum</p>
        <p>bliffue wor kiere frelsermandh/ som oss monne ingle-</p>
        <p>de/ til th<em>et</em> forietthe landh kyri</p>
      </blockquote>
      <p>For at begribe strofens struktur er det nødvendigt at se på trykkets signaler om
        inddelingen af teksten, først og fremmest skråstregerne, der nærmest svarer til moderne
        komma, dernæst rimene og endelig opbygningen af salmens øvrige strofer. I online udgaven er
        teksten opstillet vers for vers:</p>
      <blockquote>
        <p>Thu verdighe lyuss giiff oss tiith skyn/</p>
        <p>leer oss ath kiendhe christum Jhesum allen/</p>
        <p>ath wy m<em>eth</em> hannum bliffue</p>
        <p>wor kiere frelsermandh/</p>
        <p>som oss monne inglede/</p>
        <p>til th<em>et</em> forietthe landh</p>
        <p>kyri</p>
      </blockquote>
      <p>Den sidste, forkortede linje er formentlig blevet sunget som "Kyrieleis" eller lignende,
        men det er ikke skrevet fuldt nogetsteds i salmen.</p>
      <p>For at gennemskue rimstillingen er det nødvendigt at se på resten af salmen, og så tegner
        der sig et mønster: et parrim (vers 1-2) efterfulgt af et krydsrim (vers 3-6). I strofe 2
        skal rimene altså være <em>skin</em> ~ <em>alen''</em>, <em>blive</em> ~ (<em>ind)lede,
          (frelser)mand</em> ~ <em>land</em>. Det forudsætter en stor tolerance for halvrim og
        assonans, og det var da også normen i perioden.</p>
      <p>Rytmen er det vanskeligere at få hold på. I citatet herefter er de formentlig trykstærke
        stavelser forsøgsvis markeret med apostrof:</p>
      <blockquote>
        <p>Thu 'verdighe 'lyuss giiff 'oss tiith 'skyn/</p>
        <p>'leer oss ath 'kiendhe christum 'Jhesum 'allen/</p>
        <p>ath 'wy m<em>eth</em> 'hannum 'bliffue</p>
        <p>wor 'kiere 'frelser'mandh/</p>
        <p>som 'oss 'monne ing'lede/</p>
        <p>til 'th<em>et</em> for'ietthe 'landh</p>
        <p>'kyri</p>
      </blockquote>
      <p>En sådan rytme ligger meget fjernt fra den moderne regelmæssige vekslen mellem trykstærke
        og tryksvage stavelser. I dag oplever vi det som et problem, hvis fx lejlighedssange har en
        friere trykfordeling, men i 1500-tallet har den varierende rytme næppe voldt så store
        vanskeligheder. Dels er salmerne efter al sandsynlighed blevet sunget meget langsomt, dels
        har menighederne været oplært i en bestemt fordeling af tekstens stavelser på melodien.
        Først i barokdigtningen fra ca. 1630 og frem blev den faste regulering af trykstærke og
        tryksvage stavelser gennemført. I 1500-tallet opfattede man udelukkende de trykstærke
        stavelser som rytmisk relevante, mens der frit kunne indlægges tryksvage stavelser. Der er
        typisk fire tryktoppe i vers med enstavelsesrim og tre ved tostavelsesrim, men variationen
        er stor.</p>
      <h2 id="_Toc3581_1248350155">Sammenfattende om teksterne</h2>
      <p>Selvom de er få, repræsenterer salmerne i <em>Det kristelige Messeembede</em> en lang
        tradition, fra de gammeltestamentlige salmer til helt nydigtede åndelige viser (se nærmere
        Widding 1933, II:18-53). De er næsten alle oversat efter de tyske lutherske salmebøger, og
        hele seks er af Luther. Kun udgangssalmen "Gud Fader udi Himmerig" ($blad dd 1v/$) er en
        original dansk salme.</p>
      <p>For Claus Mortensen og hans fæller har teksternes oprindelse været underordnet. Eksempelvis
        er Luther ikke nævnt som forfatter ‒ eller overhovedet, for den sags skyld. De tidlige
        evangeliske prædikanter fokuserede på forkyndelsen af den nye lære, og det havde
        konsekvenser for salmernes form. Budskabet skulle fremsættes enkelt, umiddelbart forståeligt
        og ikke pakkes ind i et særligt poetisk sprog. Det var Luthers eget ideal, og det blev fulgt
        (jf. Dahlerup 2016:43-51).</p>
      <p>Plat dagligdags er salmesproget selvsagt ikke. Det rummer en række religiøse udtryk med
        bibelsk baggrund, fx "Sith ansigt offuer iorderig/ th<em>et</em> lader ha<em>n</em>d offuer
        oss skinne" ($blad C 4r/$, jf. Sal. 67,2 "Gud ... lade sit ansigt lyse over os"). De
        bibelske vendinger var blevet udnyttet i de åndelige viser på dansk længe før den
        evangeliske bevægelse og kunne indgå i den lutherske salmesang, når man sørgede for at
        udrense de specifikt katolske begreber, som Luther vendte sige imod (se nærmere Møller
        1923:XXI-XXVI). Selve den poetiske form med enderim, rytme og strofeformer var blevet
        udviklet i middelalderens digtning og anvendt også i dansksprogede digte. Så selvom den
        lutherske menighedssang betegner et nybrud, er den også en videreførelse af den
        middelalderlige danske poesi.</p>
      <h1 id="__RefHeading_Toc3583_1248350155">Værkets betydning</h1>
      <p>Den messeordning, der beskrives i <em>Det kristelige Messeembede</em>, går sædvanligvis
        under navnet <em>Malmømessen</em>, og den fik stor betydning for den lutherske bevægelse i
        Danmark. Formelt blev den erstattet af <em>Kirkeordinansen</em> fra 1537, men i praksis
        levede den videre i salmebogstraditionen helt til 1568 og satte spor i Thomissøns <em>Den
          danske Psalmebog</em> fra 1569 (se nærmere Mogensen 1973:208f, Andersen 1983:107). Hvilken
        rolle netop Ulricksøns tryk fra 1529 har spillet, kan ikke afgøres, for Malmømessen indgik
        allerede fra 1529 i salmebøgerne, som det fremgår af Ludwig Dietz' <em>En ny Håndbog</em>
        (se afsnittet $Indplacering blandt andre salme- og messebøger/$).</p>
      <h1>[]{#<strong>RefHeading</strong>_Toc3693_1248350155 .anchor}Netudgaven</h1>
      <p>Den digitale udgave bygger dels på faksimilen i <em>Danske messebøger fra
          reformationstiden</em>, dels på de digitale faksimiler af det eneste bevarede komplette
        eksemplar, som tilhører Det Kongelige Bibliotek, Hielmstiernes Samling 527,4º (jf. Dal &amp;
        Poulsen 1959:152). De er fremstillet af ProQuest til <em>Tidlige europæiske bøger</em> og
        kan tilgås via bibliotekssystemet (soeg.kb.dk) under "Thz christelighe Messze Embedhe paa
        Dansche".</p>
      <p>Se endvidere Vejledning.</p>
      <h1 id="__RefHeading_Toc3587_1248350155">Litteratur</h1>
      <p>Niels Knud Andersen, Efterskrift i <em>Ludwig Dietz' Salmebog 1536</em>, udg. af Niels Knud
        Andersen. København: UJDS · Akademisk Forlag, 1972, s. 5-116.</p>
      <p>Johannes Brøndum-Nielsen, <em>Sproglig Forfatterbestemmelse</em>. København og Kristiania:
        Gyldendal · Nordisk Forlag, 1914.</p>
      <p>Pil Dahlerup, <em>Reformationslitteratur</em>. København: U Press, 2016.</p>
      <p>Erik Dal og S.H. Poulsen, "Boglige Oplysninger", i <em>Danske messebøger fra
          reformationstiden. Udgivet i facsimile</em>. København: Universitets-Jubilæets danske
        Samfund · J.H. Schultz 1959, s. 151-157.</p>
      <p><em>Danske messebøger fra reformationstiden. Udgivet i facsimile</em>. København:
        Universitets-Jubilæets danske Samfund · J.H. Schultz 1959. Del I.</p>
      <p><em>Een handbog som inde holler det hellige Eua</em>n<em>geliske Messe embede</em>. Malmø:
        Oluf Ulricksøn, 1535.</p>
      <p><em>Een ny ha</em>n<em>dbog med Psalmer oc aandelige lofsange</em>. Rostock: Ludwig Dietz,
        1529.</p>
      <p>Krister Gierow, <em>Studier kring Malmø-bogen</em>. Malmö: Allhem, 1979.</p>
      <p>Elisabeth Giselbrecht &amp; Elizabeth Savage, "Printing music. Technical challenges and
        synthesis, 1450-1530", i Andrea Lindmayr-Brandl et al. (red.), <em>Early Music Printing in
          German-Speaking Lands</em>, London: Routledge, 2018, s. 84-99.</p>
      <p>Henrik Glahn, "Messehåndbøgernes Melodistof", i <em>Danske messebøger fra
          reformationstiden. Udgivet i facsimile</em>. København: Universitets-Jubilæets danske
        Samfund · J.H. Schultz 1959, s. 132-150.</p>
      <p>Henrik Glahn, <em>Salmemelodien i dansk tradition 1569-1973</em>. København: Anis,
        2000.</p>
      <p><em>Kirkeordinansen 1537/39, Det danske Udkast til Kirkeordinansen (1537), Ordinatio
          Ecclesiastica Regnorum Daniæ et Norwegiæ et Ducatuum Sleswicensis Holtsatiæ etc. (1537),
          Den danske Kirkeordinans (1539)</em>. Udg. med indledning og noter af Martin Schwarz
        Lausten. København: Akademisk Forlag, 1989.</p>
      <p>Peder Laurentsen, <em>Malmø-bogen. Facsimile</em>. Malmö: Allhem, 1979.</p>
      <p>Kaj Mogensen, "Malmømessen", i Carl-August Andrén (red.), <em>Reformationen i Norden.
          Kontinuitet och förnyelse</em>. Lund: Nordiskt institut för kyrkohistorisk forskning ·
        Gleerup, 1973, s. 193-216.</p>
      <p>Claus Mortensen, <em>Th</em>et <em>cristelighe mesßeembedhe</em>. Malmø: Oluf Ulricksøn,
        1529.</p>
      <p>Niels Møller, <em>Salmesprog og Salmetyper. En psykologisk Undersøgelse af
          Reformationsaarhundredets danske Menighedssang til og med Hans Thomissøns Salmebog</em>.
        København: M.P. Madsen, 1923.</p>
      <p>Lauritz Nielsen, <em>Dansk Bibliografi 1482-1600</em>, 2. udgave med supplementsbind ved
        Erik Dal. København: Det kongelige Bibliotek · Det danske Sprog- og Litteraturselskab · C.A.
        Reitzel 1996 (1. udgave af bind I-II 1919-1933).</p>
      <p>S.H. Poulsen, "Reformationstidens danske Liturgi", i <em>Danske messebøger fra
          reformationstiden. Udgivet i facsimile</em>. København: Universitets-Jubilæets danske
        Samfund · J.H. Schultz 1959, s. 3-131.</p>
      <p>P. Severinsen, "Dansk Salmedigtning i Reformationstiden. Studier over vore ældste
        Salmebøger", i <em>Kirkehistoriske Samlinger</em> 5. Række II. Bind, 1905, s. 1-55,
        242-92.</p>
      <p>S. Widding, <em>Dansk Messe, Tide- og Psalmesang 1528-1573</em>, I-II. København: Levin
        &amp; Munksgaard, 1933.</p>
      <p>Frans Vormordsen, <em>Ha</em>n<em>dbog Om de</em>n <em>rette Euangeliske Messe</em>. Malmø:
        Oluf Ulricksøn, 1539.</p>
    </div>
  </body>
</html>
