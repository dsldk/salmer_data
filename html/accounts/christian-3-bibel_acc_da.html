<html>
  <body>
    <div>
      <meta charset="utf-8"/>
      <div class="introduction">
        <p>af <span class="author">Marita Akhøj Nielsen</span></p>
        <div class="toc">
          <!--<h1>Indhold</h1>
        <ul style="list-style:none">
        <li>
        <a href="#udgivelseshistorie"><em>Hovedstrømningers</em> udgivelseshistorie</a>
        </li>

        <ul style="list-style:none">
        <li>
        <a href="#forelaesninger">a. Forelæsninger</a>
        </li>
        <li>
        <a href="#manuskripter">b. Manuskripter</a>
        </li>
        <li>
        <a href="#bogbeskrivelser">c. Bogbeskrivelser</a>
        </li>
        <li>
        <a href="#SamledeSkrifter">d. Samlede Skrifter</a>
        </li>
        <li>
        <a href="#1923-24">e. Udgaven 1923-24</a>
        </li>
        <li>
        <a href="#tyskeudgaver">f. Tyske udgaver</a>
        </li>
        </ul>

        <li>
        <a href="#emigrantlit"><em>Emigrantlitteraturen</em> (1872)</a>
        </li>

        <ul style="list-style:none">
        <li>
        <a href="#bogbeskrivelse">a. Bogbeskrivelse</a>
        </li>
        <li>
        <a href="#manuskripter_em">b. Manuskripter</a>
        </li>
        <li>
        <a href="#SenereUdgaver">c. Senere udgaver</a>
        </li>
        <li>
        <a href="#oversaettelser">d. Oversættelser</a>
        </li>
        </ul>


        </ul>
        </div>-->
          <div class="chapter">
            <h3>Kort om Christian 3.s danske Bibel</h3>
            <p>I 1550 udkom hele Bibelen for første gang på dansk. Den har fået sit navn efter den
              dansk-norske konge Christian 3., der tog initiativ til værket og sørgede for, at det
              blev realiseret. Reformationen blev gennemført i Danmark i 1536, og det var en af de
              vigtigste opgaver for den nye lutherske statskirke at fremskaffe en dansk Bibel.</p>
            <p>Bibelen stod helt centralt i Martin Luthers opgør med den katolske kirke. For Luther
              fandtes Guds ord i Bibelen og ikke i de mange yngre læresætninger og skikke, som
              prægede den katolske kirke. Derfor var det vigtigt at gøre Bibelen tilgængelig for
              alle kristne. Luther oversatte selv først Det nye Testamente, siden hele Bibelen flere
              gange mellem 1534 og 1545.</p>
            <p>Danmark var et af de første lande, der fik en komplet oversættelse af Det nye
              Testamente, nemlig i 1524. Også oversættelsen af hele Bibelen til dansk kom ret
              hurtigt efter Luthers. Den er en af de største bedrifter i det danske sprogs historie.
              Den fastlagde normen for det danske skriftsprog for lang tid og har fået varig
              betydning ikke alene kirkeligt, men også for det dansk, vi taler den dag i dag. Mange
              udtryk bruger vi stadig, som de blev formuleret i Christian 3.s danske Bibel, for
              eksempel "Hvert træ kendes på sin egen frugt".</p>
            <p>Udgaven på nettet gengiver originalteksten fra 1550 side for side, bogstav for
              bogstav og tegn for tegn. Til hver side er der knyttet et fotografi af originalen, som
              vises ved et klik på et link, der står til venstre for teksten. Udvalgte ord er
              forsynet med forklaringer, som kommer frem ved et klik på den blå stjerne lige før
              ordet. Man kommer rundt i Bibelen ved hjælp af rullemenuerne over teksten.</p>
            <h3>Danske bibeloversættelser i middelalderen </h3>
            <p>I middelalderen var gudstjenestesproget latin med den vigtige undtagelse, at der
              normalt blev prædiket på dansk. I forbindelse med prædikenen blev dagens tekst oplæst,
              også på dansk. På den måde er centrale dele af Det nye Testamente blevet oversat til
              dansk meget tidligt.</p>
            <p>I tiden op mod år 1500 var der en udbredt fromhedsbevægelse i den almindelige
              befolkning, som hverken var præster, nonner eller munke. De fremsagde – og sang –
              bønner og lovprisninger på dansk. Salmernes Bog i Det gamle Testamente blev brugt i
              mange af disse bønner, og sådan er dele af et de vigtigste gammeltestamentlige
              skrifter blevet oversat.</p>
            <p>Vi kender også et enkelt større oversættelsesprojekt fra middelalderen, nemlig en
              dansk oversættelse af de første 12 bøger i Det gamle Testamente, fra Første Mosebog
              til og med Anden Kongebog. Grundlaget for oversættelsen var den almindeligt udbredte
              latinske tekst, Vulgata. Hensynet til latinen har været vigtigere end en mundret
              gengivelse på dansk, for teksterne er oversat ord for ord, ja orddel for orddel.</p>
            <h3> Luther og Bibelen </h3>
            <p>Martin Luther (1483-1546) studerede som ung Bibelen. Det blev en afgørende erkendelse
              for ham, at Guds ord findes i Bibelen og ikke i senere traditioner. Ved at læse
              centrale bibelske tekster nåede han frem til den overbevisning, at det enkelte
              menneske selv kan og skal forholde sig direkte til Gud, ikke indirekte gennem præster
              eller helgener, men i mødet med Guds ord i Bibelen. Det centrale i Bibelen er
              fortællingen om Jesus, som tog menneskets skyld på sig og derved skabte et nye forhold
              til Gud, hvor Gud er parat til at tilgive den troende al synd og skyld.</p>
            <p>For Luther var det budskab så vigtigt, at det skulle ud til alle. Derfor skulle
              Bibelen oversættes til folks eget sprog – ikke et svært tilgængeligt, tungt sprog, men
              et ganske dagligdags sprog. Selv oversatte han først Det nye Testamente til sit eget
              modersmål, en nordlig dialekt af højtysk. Oversættelsen udkom i september 1522 og blev
              revet væk i løbet af få måneder. Den fik enorm betydning for reformationens
              fremgang.</p>
            <p>Luther reviderede sin oversættelse af Det nye Testamente flere gange, og han
              oversatte også Det gamle Testamente. I 1534 udkom for første gang hans oversættelse af
              hele Bibelen, Det gamle Testamente, De apokryfe Skrifter og Det nye Testamente. Luther
              oversatte selve grundteksterne, som er skrevet på hebraisk og græsk. Også denne
              oversættelse reviderede han, senest i 1545, som er hans definitive version.</p>
            <h3> Reformationstidens danske bibeloversættelser</h3>
            <h4> Christian 2.s Nye Testamente 1524 </h4>
            <p>Mindre end to år efter Luthers første oversættelse af Det nye Testamente udkom en
              dansk oversættelse – den første komplette nogensinde. Titlen er lang: <em>Thette ere
                th</em>et <em>Nøye testamenth paa danske ret effter latinen vdsatthe</em>. M. D.
              XXIIII ('Dette er det nye testamente på dansk korrekt oversat efter latin. 1524'). På
              sidste side oplyses det i kolofonen, at bogen er trykt og sat i Leipzig af Melchior
              Lotther, men det er efter al sandsynlighed Lotthers trykkeri i Wittenberg, der har
              udført arbejdet. I hvert fald boede de tre oversættere i Wittenberg, mens de arbejdede
              på værket. De var alle trofaste tilhængere af Christian 2.(1481-1559, regent 1513-23)
              og havde fulgt ham i eksil. Det var kongen, der stod bag oversættelsen, og ham, der
              betalte det hele. Han var grebet af Luthers lære, men samtidig havde han brug for
              politisk og økonomisk støtte fra den tysk-romerske kejser Karl 5., som var ivrig
              katolik. Hvis Wittenberg havde stået som trykkested, ville det have det været en åben
              tilslutning til Luther. Kolofonens røgslør er nu ikke meget effektivt: Luthers lære
              fremstår klart, både i fortalerne til de enkelte skrifter, som er Luthers egne, og i
              marginalnoterne, der udpeger de lutherske kernesteder og fortolker dem i Luthers
              ånd.</p>
            <p>Christian 2. havde både religiøse og politiske grunde til at iværksætte
              oversættelsen. Især blandt hans vigtigste støtter hjemme, borgerne i de danske byer,
              var der udbredt sympati for Luthers reformatoriske bevægelse. Den sympati kunne den
              landflygtige konge udnytte ved at fremstå som en god luthersk fyrste, der sørgede for
              befolkningens adgang til Guds rene og uforfalskede ord. Oversættelsen blev trykt i ret
              stort oplag og smuglet ind i Danmark trods regeringens forbud mod at importere danske
              bibler.</p>
            <p>Det nye Testamente fra 1524 agiterer kraftigt for Christian 2.s tilbagevenden til
              magten. Hans våbenskjold og et portræt af ham bringes to gange i værket, dels efter de
              indledende afsnit, dels mellem Apostlenes Gerninger og Paulus' breve. Det sidste sted
              står også et brev til alle danske mænd og kvinder. Brevet er et voldsomt angreb på den
              katolske gejstlighed, der har formørket evangeliet og forsmået deres rette herre og
              fyrste, kongelig majestæt kong Christian, som var givet dem af Gud.</p>
            <p>Grundlaget for oversættelsen var dels en revideret version af Vulgatas latinske
              tekst, dels Luthers tyske oversættelse. Oversættelsesarbejdet er gået hurtigt – også
              for hurtigt. De tre oversættere har taget sig af hver sin del af testamentet, og deres
              dialektale baggrunde har farvet sproget, så man tydeligt mærker, at der har været en
              jyde og to skåninge på spil. Men for samtiden var den sproglige anstødssten, at den
              latinske sætningsbygning mange steder er overført direkte til dansk.</p>
            <h4> Christiern Pedersens Nye Testamente 1529 og 1531 </h4>
            <p>Kun fem år efter oversættelsen fra 1524 kom en ny, <em>Det Ny Tastamente Ihesu Cristi
                ord oc Euangelia som Han selff predickede oc lerde her paa Iorden/ Hwilke Hans
                hellige Apostle oc eua</em>n<em>geliste siden bescreffue de ære nw vdsette paa reth
                Danske/ Gud til loff oc ære oc den menige almwe till tieniste</em>, Antwerpen 1529.
              Oversættelsen var udarbejdet i samme miljø som forgængeren, kredsen af Christian 2.s
              landflygtige tilhængere. Men denne gang var der kun én oversætter, Christiern Pedersen
              (ca. 1480-1554). Han var tidligere katolsk gejstlig og en erfaren skribent. Under et
              studieophold i Paris (1508-15) udgav han en række religiøse, pædagogiske og historiske
              værker, både på dansk og latin. Flere af dem havde han selv forfattet, blandt andet en
              stor prædikensamling fra 1515, der blev kendt under navnet "Jærtegnspostillen". Den
              indeholder foruden prædikenerne alle de nytestamentlige tekster, der anvendes ved
              årets gudstjenester. Dem havde Pedersen selv oversat, og i fortalen forsvarer han
              oversættelserne med, at alle mennesker bør kende evangelierne på deres eget sprog. De
              er lige så hellige på dansk og tysk som på latin. Det er det ældste forsvar for det
              danske sprogs ligeværdighed med de store kultursprog.</p>
            <p>Christiern Pedersen sluttede sig senere til den lutherske bevægelse og støttede
              Christian 2. Med oversættelsen af hele Det nye Testamente i 1529 ønskede han, at den
              brede befolkning bedre skulle forstå teksterne. Folk havde nemlig klaget over, at
              oversættelsen fra 1524 var ubegribelig. Det er hans egen ikke. Han skrev et godt
              dansk, lidt bredt og omstændeligt, men klart og forståeligt. Også stavningen var
              forenklet i forhold til tidligere, blandt andet brugte han <em>d</em> i begyndelsen af
              småord som <em>da</em>, <em>den</em>, <em>der</em>, hvor man hidtil havde skrevet
                <em>th</em> som <em>tha</em>, <em>then</em>, <em>ther</em>. Den ortografiske reform
              havde han påbegyndt allerede i Paris, og han gennemførte den med stadig større
              konsekvens. Det blev af afgørende betydning, da han fik et bogtrykkeri i Malmø
              1533-36, hvor han trykte adskillige populære bøger af meget forskellig art. De øvrige
              lutherske skribenter fulgte efterhånden hans nye norm, og det gælder også Bibelen fra
              1550. På væsentlige punkter blev denne norm bestemmende for det danske skriftsprog
              lige siden.</p>
            <h4> Gammeltestamentlige skrifter på dansk 1528-41 </h4>
            <p>De danske Luther-tilhængere ønskede naturligvis også at gøre Det gamle Testamente
              tilgængeligt på dansk for den brede befolkning. Først kom Salmernes Bog, oven i købet
              i to oversættelser: 1528 ved Frands Vormordsen og 1531 ved Christiern Pedersen. Hans
              Tausen udgav Mosebøgerne 1535-37 og planlagde en oversættelse af hele Det gamle
              Testamente, som vi dog ikke kender; måske blev den store plan aldrig realiseret. Peder
              Tidemand oversatte Dommernes Bog 1539 og de to meget populære apokryfe skrifter
              Visdommens Bog og Siraks Bog, begge udgivet i 1541.</p>
          </div>
          <div class="chapter">
            <h3>Bibelen i den danske lutherske kirke</h3>
            <h4> Kirkeordinansen </h4>
            <p>I 1536 blev lutherdommen officielt indført i Danmark-Norge. Den nye statskirke fik
              sit juridiske grundlag i en særlig kirkeordning, Kirkeordinansen. Den blev udgivet på
              latin i 1537 og på dansk to år senere. Her blev store områder af samfundslivet
              reguleret, især selvfølgelig vedrørende de kirkelige forhold som gudstjeneste,
              kirkelige handlinger, valg af gejstlige, deres arbejde og løn, men også bestemmelser
              for socialforsorg og undervisning.</p>
            <p>Et særligt kapitel handler om de bøger, præsterne nødvendigvis skulle have. Det var
              nødvendigt at behandle emnet, fordi der udkom "mange skarns bøger", som forgiftede
              ikke bare vankundige, men også forstandige folk. Derfor måtte sognepræsterne kun bruge
              bøger, der var accepteret af de vise og lærde mænd, så de ikke blev vildført, til
              skade for dem selv og dem, der skulle stole på dem. Den vigtigste bog, de fremfor alle
              andre skulle have, var den hellige Bibel, en kilde til al retsindig gudelighed.</p>
            <p>Det krav forudsatte naturligvis, at præsterne havde mulighed for at skaffe sig
              Bibelen, og derfor var det bydende nødvendigt at få en dansk oversættelse af hele
              Bibelen, ikke bare Det nye Testamente og enkelte dele af Det gamle Testamente.
              Oversættelsens pålidelighed skulle naturligvis sikres af teologisk kyndige.</p>
            <h4> Arbejdet med oversættelsen af hele Bibelen </h4>
            <p>Med reformationen blev kongen ikke bare statens, men også kirkens overhoved.
              Christian 3. (1503-59, konge fra 1534) var siden sin ungdom overbevist lutheraner, og
              han opfattede det som sin pligt at sørge for sit folks religiøse velfærd. Ordningen af
              kirkeforholdene var én del af det religiøse opbyggelsesarbejde, oversættelsen af hele
              Bibelen en anden.</p>
            <p>Hvordan arbejdet med at omsætte Bibelen til dansk formede sig, er ikke kendt i
              detaljer. Kilderne er spredte og meget forskelligartede. Den første tekst i den trykte
              Bibel fra 1550 er et kongebrev, som fortæller lidt af historien. Kongen har taget
              initiativet til oversættelsen, til Guds ære og til undersåtternes bedste – især til
              gavn for den del af befolkningen, der ikke forstår latin og tysk. Både oversættelsen
              og trykningen har kongen iværksat, og han har fået oversættelsen gennemset af lærde
              mænd, særlig fra Københavns universitet.</p>
            <p>Udover kongebrevet fra 1550 er der nogle få breve og regnskaber, der kaster lidt lys
              over sagen. Det ser ud til, at en håndfuld gejstlige, teologer og præster, har været
              de drivende kræfter. De har fået hjælp af afskrivere og korrekturlæsere. Blandt
              medhjælperne findes Christiern Pedersen, som var psykisk svækket siden 1544.</p>
            <p>Den vigtigste kilde til teksten i Bibelen fra 1550 er Luthers sidste oversættelse af
              hele Bibelen fra 1545. Helt ned i detaljer som opdelingen i afsnit, tegnsætningen og
              brugen af store bogstaver følger den danske Bibel Luthers tyske. Selv nogle deciderede
              fejl og misforståelser er vandret fra 1545-Bibelen over i 1550.</p>
            <p>Oversætterne har ind imellem udnyttet andre kilder, blandt andet nogle af de ældre
              danske oversættelser og måske også den latinske Vulgata-tekst. Generelt er det svært
              at afgøre, hvor stor indflydelsen fra disse kilder har været. Peder Tidemands
              oversættelse af Dommernes Bog er det værk, der har sat de tydeligste spor, måske fordi
              Tidemand var med i gruppen, der udarbejdede 1550-oversættelsen. Nogle af de
              nytestamentlige afsnit ser ud til at være påvirket af Vulgata, men lighederne kan
              skyldes, at de tekster, der blev brugt i gudstjenesten, havde en fast form, som
              oversættergruppen ikke ønskede at ændre – og den form gik tilbage til Vulgata.</p>
            <p>Det har været diskuteret, om Christiern Pedersen havde udarbejdet en komplet
              bibeloversættelse, som blev brugt i forberedelserne til 1550-Bibelen. Hvis den har
              eksisteret, er den gået tabt – og sporløst tabt, må man erkende efter grundige
              undersøgelser af sproget i 1550-oversættelsen.</p>
            <p>Christian 3. døde i 1559, og Hans Thomissøn holdt en ligprædiken over kongen, som
              blev trykt året efter. Her fortæller Thomissøn, at kongen indskærpede de lærde
              oversættere, at de skulle følge Luthers tyske oversættelse, selvom de beherskede
              grundsprogene. Det bekræftes af den danske Bibel fra 1550, hvor man ikke finder spor
              af den hebraiske og græske grundtekst, som ikke går tilbage til Lutherbibelen fra
              1545.</p>
            <h4>Fremstillingen af den danske Bibel</h4>
            <p>Den danske Bibel, Christian 3. ønskede, skulle være en kirkebibel, et stateligt
              bogværk i folioformat. Der var ingen bogtrykker i Danmark, som kunne klare en så stor
              og krævende opgave, og derfor indkaldte kongen Ludwig Dietz fra Lübeck. Han havde
              trykt den nedertyske bibeloversættelse i 1533-34. Illustrationerne derfra genbrugte
              han i den danske Bibel. Kun portrættet af kongen og kongens våben blev udført specielt
              til den nye bibel. Også indbindingen blev der sørget for, og der var arbejde til
              adskillige bogbindere.</p>
            <p>Produktionen af biblerne var bekostelig. Derfor blev det pålagt alle landets kirker
              at indbetale et forskud, de såkaldte "bibelpenge", nemlig 2 rigsdaler. Fra
              Øresundstolden kom 1.000 rigsdaler til trykningen, og papiret blev betalt af
              stifterne.</p>
            <p>Oplaget var for den tid meget stort, nemlig 3.000 eksemplarer. Kirkerne havde pligt
              til at købe en bibel, og prisen var 5 rigsdaler, det samme som 30 tønder rug eller en
              god ko. Det hele endte med et pænt overskud til kongen, over 10.000 rigsdaler.</p>
            <h4>Bibelens funktioner</h4>
            <p>Christian 3.s Bibel var beregnet til at ligge på alteret i alle landets kirker. Den
              var ikke tænkt som folkelæsning og blev det heller ikke. Befolkningens læsefærdigheder
              var begrænsede, og alene prisen hindrede, at bogen blev vidt udbredt.</p>
            <p>Til oplæsning i kirkerne var den temmelig uhåndterlig. Præsterne fik i 1555 besked på
              at afskrive epistel- og evangelieteksterne og hvert år fremvise Bibelen "heel og
              hulden" – i god stand – for menigheden. Året efter udkom den første danske alterbog,
              hvor bibelteksterne er trykt ordret efter Christian 3.s bibel.</p>
            <p>Bogværket var en kostbarhed, som nok kunne friste svage sjæle. I 1569 bestemte
              kongen, at Bibelen sammen med ganske få andre centrale bøger skulle smedes til degnens
              stol med jernlænker, så den altid var i kirken. Den måtte hverken udlånes, bæres ud
              eller på anden måde fjernes. Hvis sognepræsten ikke levede op til dette krav, skulle
              han miste sit embede.</p>
            <h3>Indholdet af Christian 3.s Bibel</h3>
            <h4>Oversigt</h4>
            <p>Den fulde titel på Christians 3.s Bibel lyder: "Biblia/ Det er den gantske Hellige
              Scrifft/ vdsæt paa Danske". Den uvante form "Biblia" er egentlig en flertalsform af
              det græske "biblion", der betyder 'lille bog'. Bibelen består da også af flere
              skrifter eller bøger, og 1550-oversættelsen indeholder dem alle, nemlig Det gamle
              Testamente, De apokryfe Skrifter og Det nye Testamente. Som "apokryfe" betegner man en
              gruppe skrifter, der indgår i den romersk-katolske kirkes Bibel, men ikke findes i den
              hebraiske, som er fælles for jødedommen og kristendommen. Luther anså disse tekster
              for nyttige og gode at læse, selvom de ikke kunne sidestilles med selve den hellige
              skrift. Derfor tog han dem med i sin bibeloversættelse, som den danske Bibel har fulgt
              tæt.</p>
            <p>I Christian 3.s Bibel er de enkelte dele af den hellige skrift klart adskilt og har
              hver sit deltitelblad. Det gamle Testamente er yderligere opdelt i tre partier med
              selvstændig bladtælling. Kun bladenes forsider (rectosider) er nummereret, mens
              bagsiderne (versosiderne) ikke er talt med. Derfor er det nødvendigt at oplyse, om
              sidehenvisninger gælder forsiden af et blad (recto) eller bagsiden (verso). De tre
              partier består af 1) Mosebøgerne, 2) en samling blandede skrifter med historisk,
              poetisk eller filosofisk indhold og 3) profeternes skrifter.</p>
            <p>Skrifternes rækkefølge er nogenlunde den samme som i den moderne danske Bibel. Også
              inddelingen i kapitler svarer stort set til den moderne Bibel. Der er enkelte fejl i
              nummereringen af kapitlerne, og de er rettet i rullemenuen. Der er ingen versinddeling
              i 1550-Bibelen. Først fra 1607 blev teksten inddelt i vers i de danske
              bibeloversættelser.</p>
            <p>I oversigtsform er indholdet af Christian 3.s danske Bibel:</p>
            <p>Titelblad s. 1</p>
            <p>Portræt af Christian 3. med hans fulde titel s. 2</p>
            <p>Kongens våben og valgsprog s. 3</p>
            <p>Kongens åbne brev om Bibelen s. 5</p>
            <p>Fortalen s. 6-10</p>
            <p>Liste over Det gamle Testamentes bøger og De apokryfe Skrifter s. 11</p>
            <p>Billede af livet i paradiset s. 12</p>
            <p>Mosebøgerne, med særskilt bladtælling I-LXXXIX</p>
            <p>Deltitelblad med billede af Josva</p>
            <p>Blandede historiske, poetiske og filosofiske skrifter, med særskilt bladtælling
              I-CLXXVII</p>
            <p>Deltitelblad til profeterne med titelbladets billede</p>
            <p>Profeterne, med særskilt bladtælling I-XCVIII</p>
            <p>Deltitelblad med oversigt over De apokryfe Skrifter</p>
            <p>De apokryfe Skrifter, med særskilt bladtælling I-LXII</p>
            <p>Deltitelblad til Det nye Testamente med titelbladets billede</p>
            <p>Det nye Testamente, med særskilt bladtælling I-CXVIII</p>
            <h4>Illustrationer</h4>
            <p>Christian 3.s Bibel er et pragtværk, i stort format og med i alt 89 træsnit.
              Portrættet af Christian 3. og hans våbenskjold (s. 2-3 i bogen) er udført af den tyske
              billedkunstner Jacob Binck (ca. 1500-69), der arbejdede for kongen. Alle de øvrige
              illustrationer stammer fra den nedertyske bibeloversættelse, som Ludwig Dietz havde
              trykt i 1533-34. De er udført af den tyske billedkunstner Erhard Altdorfer (ca.
              1480-1561).</p>
            <p>Titelbladets detaljerige træsnit afbilder den kristne frelseshistorie. Med en
              træstamme er billedfladen delt i to. Til venstre er der motiver fra Det gamle
              Testamente eller den gamle pagt mellem Gud og hans folk med syndefaldet i midten.
              Højre halvdel fremstiller Det nye Testamente eller den nye pagt mellem Gud og de
              troende, centreret om korsfæstelsen.</p>
            <p>Dette billede er også brugt på deltitelbladet til profeternes skrifter og til Det nye
              Testamente. Her er kun teksten i midterfeltet ændret. Josvas Bog har sit eget
              deltitelblad med et billede af Josva som kriger. Derimod er der ingen illustration på
              deltitelbladet før De apokryfe Skrifter. Alle disse illustrationer fylder en hel side,
              og det samme gælder en fremstilling af livet i paradis, der står over for første side
              af 1. Mosebog. Hen mod slutningen af 2. Mosebog fylder Aron i præstedragt en hel
              side.</p>
            <p>I resten af Det gamle Testamente er der ca. 40 halvsidesillustrationer, indsat hvor
              de hører hjemme i teksten og uden billedtekster, bortset fra et enkelt træsnit, der er
              anbragt fire sider for tidligt og derfor er forsynet med en teksthenvisning (Daniels
              Bog kapitel 3). Illustrationerne er meget ujævnt fordelt over Det gamle Testamente. De
              fremstiller højdepunkter som ofringen af Isak (1. Mosebog kapitel 22) og byen Jerikos
              fald (Josvabogen kapitel 6) – Samsons dramatiske historie har fået hele fem billeder
              (Dommerbogen kapitel 16-17). Men også beskrivelserne af israelitternes helligdomme er
              rigt illustreret (2. Mosebog kapitel 27 og 1. Kongebog kapitel 6-8).</p>
            <p>De apokryfe bøger er uden illustrationer.</p>
            <p>I Det nye Testamente findes kun træsnit, der fylder ¼ side. Hvert af evangelierne
              indledes med et portræt af evangelisten. Apostlenes Gerninger er opfattet som anden
              del af Lukasevangeliet og indledes derfor med samme portræt som evangeliet og har
              yderligere en fremstilling af pinseunderet (kapitel 2). Af Paulus' breve har fem fået
              et indledende træsnit af apostlen: Romerbrevet, 1. Korinterbrev, Galaterbrevet,
              Kolosserbrevet (identisk med billedet før 1. Korinterbrev) og 1. Timoteusbrev. Inden
              1. Petersbrev er apostlen afbildet, og det samme gælder Jakobsbrevet. Johannes'
              Åbenbaring er tæt illustreret med hele 26 træsnit, undertiden to på en side, så
              teksten næsten kommer til at virke som billedtekst (for eksempel kapitel 8).</p>
            <h4>Kongebrevet</h4>
            <p>Den første længere tekst i Christian 3.s Bibel er et brev fra kongen, udstedt på
              Københavns slot torsdagen efter sankthans 1550. Her bekendtgør kongen, at han har
              ladet hele Bibelen oversætte til dansk og trykke. Formålet er dobbelt, dels at ære
              Gud, dels at gavne kongens undersåtter, især dem, der ikke kan latin og tysk. Inden
              trykningen har kongen ladet lærde mænd i Danmark – specielt de højlærde ved
              universitetet i København – gennemlæse teksten omhyggeligt.</p>
            <p>Kongen fortæller videre, at han har hørt, hvordan vigtige bøger mange steder er
              blevet eftertrykt sjusket og for vindings skyld. Derfor forbyder han med sit brev, at
              man trykker nogen dansk Bibel uden kongelig bevilling. Hvis nogen alligevel drister
              sig til at trykke danske bibler, skal bøgerne beslaglægges og deres ejere skal
              straffes.</p>
            <p>Til sidst understreges brevets autoritet: det er udstedt efter kongens egen
              befaling.</p>
            <h4>Fortalen</h4>
            <p>Efter kongebrevet følger en egentlig fortale til den danske Bibel. Den fremstår
              anonym, men forskellige undersøgelser har påvist, at forfatteren er Peder Palladius
              (1503-60). Han var biskop over Sjællands stift og dermed en helt central skikkelse i
              den lutherske statskirke.</p>
            <p>Fortalen er et vigtigt teologisk skrift, en afhandling om Bibelens betydning og rolle
              i den lutherske kirke. Gennem hele teksten citeres Bibelen og de store kirkefædre,
              især Augustin (354-430), som belæg for synspunkterne. Bibelcitaterne stemmer med den
              latinske tekst i Vulgata, men ikke med den danske Bibel, som følger umiddelbart efter
              fortalen. Det virker mærkværdigt og er måske udtryk for, at fortalen er henvendt til
              et lærd, latinkyndigt publikum snarere end til den brede befolkning. Under alle
              omstændigheder er det påfaldende, at Luther hverken nævnes eller citeres.</p>
            <p>Indledningsvis slås det fast, at Gud siden verdens skabelse har åbenbaret sig for
              menneskene i sit ord. Ud fra Guds ord skal menneskene bekende sig til ham og fortælle
              om hans gerninger. I Guds ord skal man erkende hans søn Jesus Kristus, og i sit ord
              har Gud vist vejen til salighed. For at vinde saligheden behøver man intet andet end
              troen på Guds ord. Det gamle Testamente og Det nye Testamente indeholder den fulde
              lærdom om Gud, mens De apokryfe Skrifter er nyttige, men ikke nødvendige for
              saligheden.</p>
            <p>Den rette forståelse af Bibelen gives af Gud. Rettesnoren for fortolkningen af
              Bibelen er Kristus. Nogle steder i Bibelen kan være vanskelige at forstå, og dem skal
              man fortolke ud fra andre bibeltekster, som er lettere tilgængelige. Alle kan læse
              Bibelen på deres eget sprog, men fortolkningen kræver Guds særlige gave, og derfor
              skal lægfolk ikke fortolke skriften. Enhver fortolkning skal vurderes efter, om den er
              i overensstemmelse med Bibelens ordlyd. Oversættelser skal måles på deres forhold til
              den hebraiske og den græske grundtekst.</p>
            <p>Bibelen er grundlaget for den kristne tro. Derfor skal vi flittigt læse i Bibelen og
              bede Gud om den rette forståelse af det, vi læser. Vi skal søge Gud og ikke vores eget
              i Bibelen og ikke besmitte den med vores egoistiske følelser. Af Bibelen skal vi lære
              Guds vilje og fremme hans ære, så vi kan blive frelst og gavne vores næste.</p>
            <p>Det bibelsyn, fortalen fremlægger, svarer ganske nøje til, hvad Luthers nære ven og
              medarbejder Philipp Melanchthon (1497-1560) hævdede. Luther selv mente derimod, at kun
              de dele af Bibelen, der på en eller anden måde forkynder Kristus, er Guds ord. Og i
              egentlig forstand bliver Bibelen først Guds ord, når den gør Kristus nærværende for
              den enkelte troende.</p>
            <h4>Marginalnoter</h4>
            <p>Jævnsides med bibelteksten er der en lang række noter i marginen. De er af meget
              forskellig art, men de er alle tænkt som hjælp og vejledning til læseren.</p>
            <p>Langt de fleste noter er interne henvisninger til andre bibelsteder. Mange af
              henvisningerne i Det nye Testamente gælder steder i Det gamle Testamente, der citeres
              direkte eller bliver antydet (se for eksempel begyndelsen af Mattæus kapitel 19).
              Andre henvisninger går på parallelsteder, som enten har næsten samme formulering eller
              indhold (blandt andet første afsnit af Mattæus kapitel 7). Endelig er en gruppe
              henvisninger egentlig kommentarer, der forklarer teksten ved at pege på bibelsteder,
              hvor baggrunden eller betydningen udredes (for eksempel de første linjer i 1. Mosebog
              kapitel 3., der henviser til 2. Korinterbrev kapitel 11). Henvisningerne udgør et
              netværk mellem alle dele af Bibelen og skaber på den måde opfattelsen af den hellige
              Skrift som en enhed, Guds ord.</p>
            <p>En helt anden type noter angiver indholdet, så man hurtigt kan orientere sig i
              teksten.. Det kan være i form af stikord som "Fisk" "Fule" (5. Mosebog kapitel 14)
              eller lidt længere udredninger, for eksempel "Dauid bygger en sted til Gudz Arck" (1.
              Krønikebog kapitel 16). Meget tit er det personer, der fremhæves i marginen, blandt
              andre "Eua" (1. Mosebog kapitel 2).</p>
            <p>De hebraiske navne i Det gamle Testamente er som regel ikke bare navne, der
              identificerer en person eller et sted. De har også et betydningsindhold, og det
              fremlægges tit i noterne, for eksempel "Meriba kaldis kiff og trette" (2. Mosebog
              kapitel 17). Også andre typer ord forklares undertiden, blandt andet "Ild mercker
              Offer" (2. Mosebog s. kapitel 29).</p>
            <p>En sjælden gang giver noterne en kildehenvisning til et ikke-bibelsk værk, for
              eksempel "Menander Poeta" ud for sentensen "Ond Snack forderffuer gode seder" (1.
              Korinterbrev kapitel 15).</p>
            <h4>Sproget</h4>
            <p>Den danske oversættelse følger Luthers tyske tekst fra 1545 ganske nøje. Derfor kunne
              man forvente en kraftig tysk påvirkning af sproget, og der findes da også nogle
              tyskheder. Eksempelvis er ordet "Agermand" overtaget fra Luthers "Ackermann" og bruges
              i stedet for det hjemlige "bonde". Tilsvarende kommer vendingen "det begaff sig" fra
              det tyske "es begab sich", hvor det oplagte danske udtryk ville være "det skete". Men
              i det store og hele er sproget godt dansk. Så vidt vi kan bedømme, er Bibelen i fin
              overensstemmelse med datidens almindelige, jævne skriftsprog, ikke fjernt fra
              talesproget. Den er ikke sprogligt nyskabende. De centrale lutherske begreber havde
              fået deres form på dansk allerede inden den officielle indførelse af lutherdommen i
              1536, og dem overtager Christian 3.s Bibel. Oversætterne har ikke gjort noget forsøg
              på at lægge teksten i et særlig højtideligt eller gammeldags leje. Også i den
              henseende følger Christian 3.s Bibel Luther.</p>
            <p>Stavningen i den danske Bibel er temmelig konsekvent i forhold til datidens øvrige
              trykte bøger. Der findes en del variation, for eksempel "alle honde" over for
              "allehaande". Men dengang var tolerancen stor over for forskellige stavemåder, og som
              regel var stavningen mindre reguleret end i Bibelen. I store træk følger bogen den
              norm, som Christiern Pedersen havde udstukket i blandt andet oversættelsen af Det nye
              Testamente fra 1524. Eksempelvis bruger begge <em>d</em> i begyndelsen af småord som
                <em>da</em>, <em>den</em>, <em>der</em>, hvor man tidligere havde skrevet
                <em>th</em> som <em>tha</em>, <em>then</em>, <em>ther</em>.</p>
          </div>
          <div class="chapter">
            <h3>Betydningen af Christian 3.s Bibel</h3>
            <p>Bibelen fra 1550 blev grundstammen i den danske oversættelsestradition, selvom der
              ret hurtigt viste sig behov for en revision af teksten. Til trods for det store oplag
              blev Bibelen snart udsolgt, og Frederik 2. ønskede en revideret oversættelse, hvor man
              havde rettet fejl i forhold til Luthers tekst fra 1545. Den udkom i 1589 og er kendt
              som Frederik 2.s Bibel. Under Christian 4. blev oversættelsen revideret endnu en gang
              og udkom i 1633. Også den er i almindelig omtale opkaldt efter regenten. Under ét
              kaldes disse tre bøger de danske Lutherbibler.</p>
            <p>I 1607 udkom en ny officiel oversættelse til brug i kirkerne, og den byggede direkte
              på den hebraiske og græske grundtekst. Men dermed gik 1550-oversættelsen ikke ud af
              brug. Teksten fra Christian 4.s Bibel, som jo i alt væsentligt går tilbage til 1550,
              fik nemlig et langt efterliv. Den blev optrykt i de såkaldte hus- og rejsebibler, der
              var beregnet til privat brug og derfor blev trykt i et lille, håndterligt format. Hus-
              og rejsebiblerne fik stor udbredelse og udkom i flere optryk mellem 1690 og 1802.</p>
            <p>I 1500- og 1600-tallet var Bibelen ikke hvermands eje og heller ikke almindelig
              læsning. Den brede befolkning kendte først og fremmest de epistel- og
              evangelietekster, der blev læst højt under gudstjenesten. De blev trykt i alterbøgerne
              og var ordret hentet fra Christian 3.s Bibel. Først fra 1688 blev gudstjenestens
              bibeltekster brugt i en mere moderne oversættelse.</p>
            <p>1550-Bibelen satte altså sit markante præg på den danske lutherske kirke igennem en
              meget lang periode. Det afspejles også i de bibelske talemåder, der har opnået status
              som bevingede ord. Mange af dem har bevaret ordlyden helt fra 1550, for eksempel "Du
              skal elske din næste som dig selv", "Man tænder ikke et lys og sætter det under en
              skæppe", "Øje for øje; tand for tand".</p>
            <h3>Netudgaven</h3>
            <p>Den digitale udgave af Christian 3.s danske Bibel er udsprunget af
              reformationsjubilæet i 2017. Projektet er muliggjort af generøs støtte fra Dronning
              Margrethes og Prins Henriks Fond og fra G.E.C. Gads Fond.</p>
            <p>Teksten er blevet indtastet i Kina og siden opmærket dels på Universität Trier, dels
              på Det Danske Sprog- og Litteraturselskab. En del arbejdsgange har været
              automatiseret, og det har ikke været muligt at læse korrektur på hele teksten. Det
              betyder, at der er fejl i tekstgengivelsen, som redaktionen vil være taknemmelig for
              at blive gjort opmærksom på.</p>
            <p>Bibelteksten er side for side linket til digitale faksimiler, som meget venligt er
              stillet til rådighed af Det Kongelige Bibliotek og ProQuest, der har produceret de
              digitale billeder som led i projektet Early European Books. Faksimilerne åbnes ved et
              klik på det lille blå E + tal til venstre for tekstkolonnen og kan forstørres ved klik
              på billedet.</p>
            <p>Til en del ord i den løbende tekst er der knyttet ordforklaringer. De er markeret med
              en lille blå stjerne umiddelbart inden ordet og åbnes ved et klik. Det falder uden for
              projektets rammer at give forklaringer af sagsforhold.</p>
            <p>Originaltrykkets marginalnoter vises til højre for tekstkolonnen. De fleste er
              interne henvisninger til andre steder i Bibelen. De fremstår dels med sort, dels med
              blå skrift. Det sidste betyder, at man ved klik på henvisningen kommer til det
              pågældende sted i Bibelen.</p>
            <p>Navigationen rundt i Bibelen foregår via de to rullemenuer over tekstkolonnen. I
              venstre menu vælger man først, hvilket hovedafsnit af udgaven man ønsker at se.
              Derefter vælger man i højre menu det ønskede bibelske skrift.</p>
            <h3>Litteratur</h3>
            <p>Bach-Nielsen, Carsten 2003: "Fyrstebibel eller folkebibel?", i Carsten Bach-Nielsen
              og Per Ingesman (red.): <em>Reformation religion og politik. Fyrsternes personlige
                rolle i de europæiske reforamtioner</em>. Aarhus: Aarhus Universitetsforlag, s.
              73-125.</p>
            <p>Ejrnæs, Bodil 1995: <em>Skriftsynet igennem den danske bibels historie – således som
                det afspejler sig i bibeloversættelserne og i de kommentarer der ledsager
                bibelteksterne.</em> København: Museum Tusculanum.</p>
            <p>Ejrnæs, Bodil under udgivelse: kapitlet "Bibelsprog", i Ebba Hjorth m.fl. (red.):
                <em>Dansk Sproghistorie</em>. <em>Bind 4 Dansk i brug</em>. Aarhus: Aarhus
              Universitetsforlag · Det Danske Sprog- og Litteraturselskab.</p>
            <p>Ertner, Jørgen 1987: "Bibelens autoritet og indhold i fortalen til Christian III's
              bibel", i <em>Fønix</em> 11. årgang, s. 176-84.</p>
            <p>Hjorth, Poul Lindegård 1971: "Omkring Christian den Tredjes bibel. Iagttagelser og
              indfald", i <em>Studier i dansk dialektologi og sproghistorie tilegnede Poul Andersen
                på halvfjerdsårsdagen den 8. juni 1971</em>, København: Akademisk Forlag, s.
              113-27.</p>
            <p>Jacobsen, Lis 1910: <em>Studier til det danske Rigssprogs Historie fra Eriks Lov til
                Chr. IIIs Bibel. I Lydhistorie</em>, København · Kristiania: Gyldendal · Nordisk
              Forlag, s. 207-26.</p>
            <p>Jacobsen, Lis 1914: "Grundlaget for Christian den Tredjes Bibel", i <em>Nordisk
                Tidsskrift for Filologi</em>, 4. Række, Bind 2, s. 151-163.</p>
            <p>Jacobsen, Lis 1914-15: Indledning til Fortalen til Christian den Tredjes Bibel 1550,
              i: <em>Peder Palladius' Danske Skrifter</em>, udgivet af Lis Jacobsen, 2. Bind.
              København: Universitets-Jubilæets danske Samfund, s. 48.</p>
            <p>Karker, Allan 1983: "Da Christiern Pedersen udskrev Bibelen", i Svend E.
              Green-Pedersen, Jens Villiam Jensen og Knud Prange (red.): <em>Profiler i nordisk
                senmiddelalder og renaissance. Festskrift til Poul Enemark På tresårsdagen 13. april
                1983.</em> Århus: Arusia, s. 327-341.</p>
            <p>Karker, Allan 1997: "Omkring Christiern Pedersens Bibel", i Flemming
              Lundgreen-Nielsen, Marita Akhøj Nielsen &amp; John Kousgård Sørensen (red.): <em>Ord,
                Sprog oc artige Dict. Et overblik og 28 indblik 1500-1700. Festskrift til Poul
                Lindegård Hjorth</em>. København: Universitets-Jubilæets danske Samfund, s.
              115-26.</p>
            <p>Kirkeordinansen 1989: <em>Kirkeordinansen 1537/39. Tekstudgave med indledning og
                noter</em>, ved Martin Schwarz Lausten. København: Akademisk Forlag, 1989.</p>
            <p>Lindhardt, P.G. 1942: <em>Bibelen og det danske Folk</em>, København: Nyt Nordisk
              Forlag · Arnold Busck.</p>
            <p>Molde, Bertil 1949: <em>Källorna till Christian III:s Bibel 1550. Textfilologiska
                studier i reformationstidens danska bibelöversättningar</em>. Lund · København:
              C.W.K. Gleerup · Rosenkilde og Bagger.</p>
            <p>Munksgaard, Ejnar 1928: <em>Den første danske Bibel og dens Historie</em>, København:
              Bogormen.</p>
            <p>Noack, Bent 1950: "Synopse og konkordans i Christian III's bibel", i <em>Bidrag til
                Den danske Bibels Historie. Festskrift i Anledning af Den danske Bibels 400 års
                jubilæum. Udgivet af Aarhus Universitet</em>. København: Rosenkilde og Bagger, s.
              59-80.</p>
            <p>Skautrup, Peter 1947: <em>Det danske sprogs historie</em>. Bind 2. København:
              Gyldendal · Nordisk Forlag · Det Danske Sprog- og Litteraturselskab, s. 152-55 og
              210-16.</p>
            <p>Skautrup, Peter 1950: "Reformationsbiblens tilblivelse og forudsætninger.
              Forskningens problemer og resultater. En oversigt", i <em>Bidrag til Den danske Bibels
                Historie. Festskrift i Anledning af Den danske Bibels 400 års jubilæum. Udgivet af
                Aarhus Universitet</em>. København: Rosenkilde og Bagger, s. 42-58.</p>
          </div>
        </div>
      </div>
    </div>
  </body>
</html>