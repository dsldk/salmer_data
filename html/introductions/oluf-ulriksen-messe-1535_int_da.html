<div>
  <meta charset="utf-8" />
  <div class="introduction">
    <p>af <span class="author">Bjarke Moe og Marita Akhøj Nielsen</span></p>
    <div class="toc">
      <h1>Indhold</h1>
      <ul style="list-style:none">
        <li>
          <a href="#kort-om">Kort om Oluf Ulricksøns messebog 1535</a>
        </li>
        <li>
          <a href="#teologisk-baggrund">Den teologiske baggrund</a>
        </li>
        <li>
          <a href="#liturgihistorisk-baggrund">Den liturgihistoriske baggrund</a>
        </li>
        <ul>
          <li>
            <a href="#messeordningen-i-bogen">Messeordningen i messebogen 1535</a>
          </li>
          <li>
            <a href="#daab-brudevielse">Dåb, brudevielse, dødsforberedelse, begravelse og litani i messebogen 1535</a>
          </li>
        </ul>
        <li>
          <a href="#indplacering">Indplacering blandt andre salme- og messebøger</a>
        </li>
        <li>
          <a href="#vaerkets-indhold">Værkets indhold</a>
        </li>
        <ul>
          <li>
            <a href="#oversigt">Oversigt</a>
          </li>
          <li>
            <a href="#titel-og-kolofon">Titel og kolofon</a>
          </li>
          <li>
            <a href="#illustrationerne">Illustrationerne</a>
          </li>
          <li>
            <a href="#noder-og-musik">Noderne og musikken</a>
          </li>
        </ul>
        <li>
          <a href="#betydning">Værkets betydning</a>
        </li>
        <li>
          <a href="#netudgave">Netudgaven</a>
        </li>
        <li>
          <a href="#litteratur">Litteratur</a>
        </li>
      </ul>
    </div>
    <div class="chapter">
      <h1 id="kort-om" href="#toc">Kort om Oluf Ulricksøns messebog 1535</h1>
      <p>I 1535 udgav bogtrykkeren Oluf Ulricksøn i Malmø en messebog med den lange og
      indholdsrige titel</p>
      <blockquote>
        <p><em>Een handbog som inde holler det hellige Eua</em>n<em>geliske Messe
          embede med sine formaninger oc brug som nu hollis y den Christne
          kircke Med Doben/ Bruduielse/ Oc huor mand skall søge de siuge Oc
          følge de døde til graffue/ oc begaa dennem effter Christi befaling
          oc Gudtz budt</em></p>
      </blockquote>
      <p>Det fremgår intetsteds i værket eller i samtidige kilder, hvem der har samlet
      og redigeret bogens tekster, og derfor omtales den gerne under trykkerens
      navn. Med genrebetegnelsen <em>håndbog</em> har Ulricksøn angivet, at værket
      er beregnet til praktisk liturgisk brug, og hele anlægget viser tydeligt, at
      der er tale om præstens bog. Det er hans aktiviteter, der fremhæves og
      beskrives i detaljer.</p>
      <p>Som titlen siger, indeholder bogen både en beskrivelse af højmessen og af
      fire andre ritualer. Dertil kommer et femte afsnit med vekselbønnen litaniet
      og andre fællesbønner. Fokuseringen på præstens rolle har betydet, at der
      ikke aftrykkes tekst eller noder til en eneste salme eller sang ‒ de nævnes
      kun ved deres indledningsord. Vi kan altså ikke aflæse en eventuel variation
      i tekster og melodier i forhold til periodens øvrige kilder, men bogen giver
      efter al rimelighed et pålideligt indtryk af danske menigheders
      standardrepertoire i midten af 1530'erne, midt under den borgerkrig, der
      endte med reformationens ‒ og Christian III's ‒ sejr året efter bogens
      udgivelse. Helt blottet for noder er værket dog ikke, for det bringer
      melodier til to af de tekster, præsten skulle fremføre: fadervor og
      nadverens indstiftelsesord. Det er første gang, vi på dansk grund finder
      melodierne til disse to centrale messeled.</p>
      <p>Værket er en af flere kilder til den tidlige danske liturgi, specielt i
      Malmø. Selve gudstjenesteordningen er kendt fra ældre tryk, men der er sket
      enkelte ændringer i 1535-trykket, og selve ideen med at samle flere ritualer
      i én praktisk håndbog for præsten er ny i dansk sammenhæng.</p>
      <h1><span id="teologisk-baggrund" class="anchor"></span>Den teologiske baggrund</h1>
      <p>Værkets udførlige titel, der er en lille indholdsfortegnelse, signalerer
      klart det konfessionelle tilhørsforhold: Bogen indeholder "det hellige
      Eua<em>n</em>geliske Messe embede", som nu holdes i "den Christne
      kircke", hvor ritualerne foregår "effter Christi befaling oc Gudtz budt" (se
      nærmere afsnittet $Titel og kolofon/$).</p>
      <p>Til gengæld har bogen ikke nogen fortale eller lignende til det samlede værk,
      men i forbindelse med ritualerne for dåb og brudevielse bringes
      Luthersfortaler til de to ceremonier ($blad C 2r/$-4r og $blad C 4v/$, jf.
      Dal og Poulsen 1959:154). Begge steder nævnes ophavsmanden, "Martinus
      Lutter", ved vielsen med angivelse af hans akademiske grad, D. 'doktor'. I
      de to tekster fremsættes de reformatoriske hovedtanker i form af teologiske
      refleksioner, og selvfølgelig ligger de bag ritualerne, særlig tydeligt i
      formaninger og kollekter.</p>
      <p>Messebogen fra 1535 er altså umiskendeligt et luthersk skrift og kan ses som
      et partsindlæg i den borgerkrig, "grevens fejde", der først blev afgjort et
      års tid efter bogens udgivelse.</p>
      <h1><span id="liturgihistorisk-baggrund" class="anchor"></span>Den liturgihistoriske baggrund</h1>
      <p>De prædikanter, der kæmpede for at gennemføre Luthers reformation i Danmark,
      måtte meget tidligt i deres virke skabe en evangelisk gudstjeneste. For dem
      var det naturlige udgangspunkt den katolske kirkes messe, som de var dybt
      fortrolige med – ligesom hele den øvrige befolkning var det. Store dele af
      messen var fuldt acceptable også for lutheranere, men den måtte nødvendigvis
      ændres på de punkter, Luther havde kritiseret som decideret ubibelske.</p>
      <p>Det var først og fremmest nadverritualet, der skulle reformeres. I datidens
      gængse katolske opfattelse var nadveren et offer, som præsten frembar til
      Gud for at formilde ham, ganske som Jesus havde gjort ved sin død på korset.
      Den store betydning, der på den måde blev tillagt præstens handling, stred
      afgørende imod Luthers overbevisning om, at mennesket ikke kan gøre sig
      fortjent til frelsen. Mennesket er så gennemsyret af synd, at kun Guds nåde
      kan frelse en, hvis man tror på hans tilgivelse. Ved sin død på korset
      overtog Jesus menneskets synd og åbnede dermed vejen til Guds kærlighed. Den
      begivenhed skal nadveren aktualisere, så de kristne oplever fællesskabet med
      Gud og med hinanden.</p>
      <p>Luthers kritik af den katolske kirkes fokus på gejstligheden som formidler
      mellem Gud og den troende havde videre konsekvenser. Efter hans opfattelse
      kan principielt alle lære Gud at kende gennem hans ord i Bibelen, som
      selvfølgelig skal oversættes til et sprog, alle kan forstå. Nu er
      bibelteksten ikke alle vegne klart gennemskuelig, og den kan forekomme fjern
      fra en senere tid. Derfor er der brug for, at veluddannede prædikanter
      forklarer bibelteksten og viser dens aktualitet. Men prædikantens rolle er
      beskeden, og hele menigheden skal tage aktivt del i gudstjenesten. Af
      praktiske grunde må man sætte nogle rammer, så det ikke ender i kaos.
      Menighedssangen er Luthers svar på disse fordringer.</p>
      <p>Luther udarbejdede selv forskrifter for gudstjenesten i <em>Formula
        Missae</em> (1523) og <em>Deutsche Messe</em> (1526), og sammen med en
      kreds af ligesindede skrev han adskillige salmer. Med dem som udgangspunkt
      udkom der en række messehåndbøger og salmebøger forskellige steder i
      Tyskland. De blev forbilleder for de danske prædikanters arbejde med at
      udforme en evangelisk dansk gudstjeneste med menighedssang som et centralt
      element.</p>
      <p>De ældste bevarede danske kilder stammer fra sidste del af 1520'rne. Som en
      følge af menighedssangens centrale position er der en glidende overgang
      mellem salmebøger og beskrivelser af gudstjenesten, gerne betegnet som
      messebøger. Messebøgerne indeholder ud over forskrifterne for gudstjenesten
      også salmer, og salmebøgerne har ikke kun menighedssange, men også en
      beskrivelse af gudstjenestens forløb. Bedst kender vi gudstjenesten i Malmø,
      som var centrum for reformationen i det østlige Danmark og er beskrevet i
      flere bevarede kilder.</p>
      <h2><span id="messeordningen-i-bogen" class="anchor" ></span>Messeordningen i messebogen 1535</h2>
      <p>På bagsiden af bogens titelblad begynder en gennemgang af messen, uden
      overskrift eller indledning af nogen art. Messeordningen fylder de næste ti
      sider, og fremstillingen er fokuseret på præstens og i mindre omfang degnens
      opgaver. Det er meget påfaldende, at de salmer, der skal synges, kun nævnes
      i form af begyndelsesordene, som degnen eller præsten skal intonere,
      hvorefter "folkit forfølger psalmen til enden", som det nogle steder hedder
      ($blad A 3v/$). For den fulde tekst henvises til salmebogen eller
      salmebøgerne (fx $blad A 1v/$ og $blad B 1v/$). De korte svar på præstens
      bønner og hilsener gennem gudstjenesten er alle lagt i munden på degnen
      (blandt andet fire gange $blad B 2r/$).</p>
      <p>Måske fordi bogens primære brugere er kirkens egne folk, er teksten trykt ret
      uoverskueligt: brødteksten er lille, klummen bred, overskrifter og
      afsnitmarkeringer få. Der er dog gjort en vis indsats for at imødekomme
      læserne. Mest iøjnefaldende er det, at messens første og sidste bøn, som
      begge skal fremføres af præsten, er sat med meget store typer, ligesom den
      afsluttende velsignelse (se $blad B 2r/$). Markant er også skiftet mellem
      rødt og sort tryk. Som regel er anvisninger på handlinger trykt med rødt,
      mens det, der skal siges ‒ eller som regel synges ‒ er sort (se fx $blad A
      3v/$). Ret få steder er der indsat centrerede overskrifter, og nyt afsnit
      markeres med indrykning og alineategn ¶ eller små stiliserede blomster. Kun
      til fadervor og indstiftelsesordene findes noder, der altså er tænkt som en
      støtte til præsten.</p>
      <p>Det indforståede præg forstærkes af, at flere messeled omtales summarisk, fx
      de allerførste led: "Først siunger degnend een Psalme pro Offitio som tiden
      er til Aff psalme bogen Der næst Kyrieelleyson Side<em>n</em>
      Gl<em>ori</em>a in excelsis Allene Gud" ($blad A 3v/$). Betegnelserne for de
      enkelte elementer er i et vist omfang de gamle latinske eller græske
      betegnelser, som det er nyttigt at kende, fordi de er faste betegnelser for
      de liturgiske led, også i vor tid. De forklares ganske kort i den følgende
      oversigt (se nærmere om de enkelte led Widding 1933, I:69-157 og Poulsen
      1959):</p>
      <ul>
        <li>
          <p>Salme pro officium ('for gudstjenesten'): indgangssalme, som passer
          til lejligheden</p>
        </li>
        <li>
          <p>Kyrie eleison ('Herre, forbarm dig')</p>
        </li>
        <li>
          <p>Gloria in excelsis Deo ('ære være Gud i det høje'): salmen "Alene Gud
          [i det høje være ære]"</p>
        </li>
        <li>
          <p>Herren være med jer: præstens hilsen og degnens svar</p>
        </li>
        <li>
          <p>Kollekt ('fællesbøn'): bøn, som læses af præsten</p>
        </li>
        <li>
          <p>Epistel ('brev'): afsnit af apostelbrev fra Det nye Testamente, som
          læses af præsten</p>
        </li>
        <li>
          <p>Halleluja ('pris Gud'), synges af degnen</p>
        </li>
        <li>
          <p>Sekvens ('følge'), kun til påske, synges af degnen</p>
        </li>
        <li>
          <p>Herren være med jer: præstens hilsen og degnens svar</p>
        </li>
        <li>
          <p>Indledning til evangeliet med lovprisning</p>
        </li>
        <li>
          <p>Evangelium ('godt budskab'): afsnit af et af de fire evangelier eller
          Apostlenes Gerninger</p>
        </li>
        <li>
          <p>Credo ('jeg tror'): salmen "Vi tro allesammen på en Gud"</p>
        </li>
        <li>
          <p>Salme før prædikenen: "Nu bede vi den Helligånd"</p>
        </li>
        <li>
          <p>Prædiken</p>
        </li>
        <li>
          <p>Kirkebøn, læses af præsten</p>
        </li>
        <li>
          <p>Syndsbekendelse, læses af præsten</p>
        </li>
        <li>
          <p>Absolution ('frikendelse'): syndstilgivelse, læses af præsten</p>
        </li>
        <li>
          <p>Salme efter prædikenen: "Nu er os Gud miskundelig" eller en anden
          salme</p>
        </li>
        <li>
          <p>Sanctus ('hellig'): salmen "Hellig er Gud fader"</p>
        </li>
        <li>
          <p>Formaning til nadvergæsterne</p>
        </li>
        <li>
          <p>Pater noster ('vor far'): fadervor, synges af præsten</p>
        </li>
        <li>
          <p>Indstiftelsesordene, dvs. Jesu ord ved nadveren (gengivet fire steder
          i Det nye Testamente), synges af præsten, først om brødet</p>
        </li>
        <li>
          <p>Uddeling af brødet</p>
        </li>
        <li>
          <p>Indstiftelsesordene om vinen</p>
        </li>
        <li>
          <p>Uddeling af vinen</p>
        </li>
        <li>
          <p>Salme under nadveruddelingen: "Jesus Kristus er vor salighed"</p>
        </li>
        <li>
          <p>Agnus dei ('Guds lam'): salmen "O Guds lam [som borttager alle
          verdens synder]"</p>
        </li>
        <li>
          <p>Herren være med jer: præstens hilsen og degnens svar</p>
        </li>
        <li>
          <p>Complenda ('til at afslutte'): afsluttende takkebøn, synges af
          præsten</p>
        </li>
        <li>
          <p>Herrens fred være med jer: præstens hilsen og degnens svar</p>
        </li>
        <li>
          <p>Velsignelse: Arons velsignelse i Det gamle Testamente 4. Mosebog
          6,24-26 (den "aronitiske" velsignelse), som fremsiges af præsten</p>
        </li>
      </ul>
      <p>Det er vanskeligt at afgøre, i hvilket omfang menigheden forventedes at
      synge, fordi nogle af sangene, fx de første tre, omtales, som om kun degnen
      skulle synge dem. Dermed er det også uvist, om der er tænkt på de gamle
      liturgiske sange eller de nye strofiske salmer. I alt nævner messeordningen
      11 sange, hvoraf én (sekvensen) dog kun skal synges til påske. Af de 11
      sange er de syv identificeret med indledningsordene, og de er strofiske;
      fire af dem er oversættelser af Luthersalmer.</p>
      <p>Trods uvisheden om enkelte af sangene står det fast, at gudstjenesten i det
      store og hele har været på dansk. De latinske betegnelser må forstås som
      signaler til præst og degn, der har været fortrolige med den katolske messe.
      Modersmålets afgørende betydning fremhæves da også med stor kraft i den lidt
      ældre skildring af forholdene i Malmø, som er kendt under navnet
      <em>Malmøbogen</em> (1529, faksimileudgave 1979, jf. Gierow 1979:73-94).
      Denne både polemiske og idealiserende beretning skyldes Peder Laurentsen, en
      veluddannet tidligere munk, som med entusiasme sluttede sig til den
      lutherske bevægelse. Om den rent dansksprogede gudstjeneste skriver han</p>
      <blockquote>
        <p>¶ Thenne forneffnde messe/ the<em>n</em> siger og tracterer wore prester
        obenbarlige for menig forsamlingh paa wort egh<em>et</em> danske
        tungemaal erlige christelige oc tilbørlige i kircken/ saa att almuen maa
        oc kand thet forstaa/ och paamindis oc opweckis til hans [dvs. Jesu
        Kristi] pines døds oc welgierningers hukommelse til loff oc tacksigelse
        effter scriftens lydel[s]e/ saa att the kunde selff bede oc siwnge
        skickelige guds loff/ oc sware amen til andres bønner (blad 39r).</p>
      </blockquote>
      <p>Messeordningen i messebogen 1535 ligger meget tæt op ad de ældre kilder til
      Malmømessen, som man traditionelt benævner den tidligste lutherske liturgi i
      Danmark, fordi den blev udformet og anvendt i Malmø, der var centrum for den
      reformatoriske bevægelse i Danmark øst for Jylland. Malmømessen er bevaret i
      tre kilder, der er ældre end messebogen 1535: den tidligste danske messebog
      (Mortensen 1529), den ældste salmebog (Dietz 1529) og den lidt yngre
      <em>Malmøsalmebog</em> (udgivet af Christiern Pedersen 1533). Messen fra
      1535 er nærmest beslægtet med salmebogen fra 1533, men afviger på nogle
      punkter fra hele den ældre tradition. Ved messens indledning udelades de tre
      led, der tidligere tjente som forberedelse til messen: bøn, syndsbekendelse
      og syndstilgivelse. Det er i tråd med Johannes Bugenhagens kirkeordninger,
      og det samme gælder nogle ændringer i nadverliturgien. Allerede i
      <em>Malmøsalmebogen</em> 1533 var liturgien omkring prædikenen blevet
      udvidet i forhold til 1529-ordningen, ligeledes under indflydelse af
      Bugenhagen, idet kirkebønnen, skriftemålet og syndstilgivelsen fremsiges på
      prædikestolen (Poulsen 1959:25, Andersen 1983:120-124). 1535-messen slutter
      med velsignelsen og har altså ingen udgangssalme, hvad hverken Bugenhagen
      eller Luther brugte (Andersen 1983:137).</p>
      <p>I forhold til både salmebøgerne og messebogen 1529 er det iøjnefaldende, at
      salmeteksterne ikke aftrykkes i 1535, utvivlsomt en følge af, at det primært
      er præstens håndbog. De syv salmer, som 1535 omtaler, kan nok opfattes som
      minimums"pensum" for de lutherske menigheder i tiden op til statskirkens
      indførelse med Kirkeordinansen 1537.</p>
      <h2><span id="daab-brudevielse" class="anchor"></span>Dåb, brudevielse, dødsforberedelse, begravelse og litani i messebogen 1535</h2>
      <p>Efter gennemgangen af den almindelige højmesse følger fire afsnit, der
      beskriver præstens opgaver ved andre lejligheder. Bogen afsluttes med et
      afsnit, der først bringer teksten til litaniet og derefter en række
      forbønner. Da disse dele af bogen kun indeholder lidt stof af interesse for
      reformationstidens salmesang, behandles de her summarisk.</p>
      <p><em>Dåbsritualet</em> bygger på Luthers ritual fra 1526. Allerede i 1529 blev
      en dansk oversættelse trykt i Malmø, men den er tabt (Poulsen 1959:90,
      Lausten 1989:181, note 102). I 1538 udgav Peder Palladius en samling
      lutherske ritualer på dansk, <em>Enchiridion</em> ('håndbog'), som bl.a.
      indeholder en ny oversættelse af dåbsritualet. Den indgik i statskirkens
      alterbog, trykt første gang i 1556.</p>
      <p>Inden selve dåbsritualet står en kort indledning, formet som et brev, hvor
      den danske oversættelse begrundes med hensynet til menigheden og fadderne,
      som bør forstå, hvad der foregår under dåben ($blad B 2v/$). Ritualet
      fremtræder iøjnefaldende. Det er sat med store typer og trykt i sort og rødt
      efter samme princip som i beskrivelsen af messen, hvor handlinger er trykt
      med rødt, tale med sort; som et særligt raffinement (eller nok snarere
      signal til den ubetænksomme præst) er det "N.", der skal erstattes af
      barnets navn, rødt. Dåbsafsnittet afsluttes af Luthers formaning om dåbens
      rette form og brug ($blad C 2r/$-4r), egentlig hans fortale til ritualet
      (Dal og Poulsen 1959:154). Der er ingen oplysninger om eventuelle salmer i
      forbindelse med dåben.</p>
      <p><em>Vielsesritualet</em> er en oversættelse Luthers ritual. Messebogen fra
      1535 er det ældste bevarede tryk af ritualet, men vi ved, at det forelå
      allerede i 1529 (Poulsen 1959:95, Lausten 1989:187, note 127). Via
      Palladius' <em>Enchiridion</em> indgik Luthers ritual i alterbogen, som var
      normativ for statskirken.</p>
      <p>Umiddelbart efter overskriften følger Luthers brevformede indledning til
      ritualet ($blad C 4v/$, jf. Dal og Poulsen 1959:154). Selve ritualet følger
      samme typografiske principper som dåben ‒ et tydeligt tegn på, at bogen er
      præstens arbejdsredskab. Det "Amen", der afrunder slutkollekten ($blad E
      1v/$), er den eneste markering af, at brudevielsen er færdigbehandlet. Der
      er ingen oplysninger om eventuelle salmer i forbindelse med vielsen.</p>
      <p><em>Dødsforberedelsen</em>, som afsnittet her er kaldt, har overskriften "Een
      skick oc maade at søge oc trøste siuge" ($blad E 1v/$). Under den betegnelse
      bringes først anvisninger på, hvordan præsten skal besøge (alvorligt) syge,
      tale med dem og give dem nadveren, hvis de ønsker det. Nadverritualet
      afsluttes med teksten "Jesus cristus er", som må angive salmen "Jesus
      Kristus er vor salighed" (Poulsen 1959:102); sandsynligvis har den skullet
      synges, men det fremgår ikke eksplicit, for teksten fortsætter "Nar
      de<em>n</em> er vde" ('når den er færdig'), siger præsten en takkebøn
      ($blad E 2r/$). Derefter henvender præsten sig til de forsamlede, og der
      bedes en eller flere kollekter. En ny ‒ mindre ‒ overskrift $blad E 2v/$
      indleder en lille samling tekster til at trøste den syge (se nærmere Poulsen
      1959:102).</p>
      <p>Der findes ikke noget kendt forlæg for dødsforberedelsen fra 1535. Den går
      tilbage til Luthers praksis og er ikke kendt fra ældre danske kilder
      (Poulsen 1959:101). Meget påfaldende ophører bogens praksis med rødt tryk
      lidt inde i afsnittet; den lille blomst i linje 8 på $blad E 2v/$ er det
      sidste sted, hvor der bruges rød farve. Måske har borgerkrigen betydet, at
      trykkeriet ikke kunne skaffe rød tryksværte (Poulsen 1959:26).</p>
      <p><em>Begravelsesritualet</em> er ganske enkelt, præget af sang. Der skal
      synges to salmer, "Af dybhedsens nød" og enten "Men vi leve på Jorden her"
      eller "O herre Gud benåde mig". De er alle oversat fra tysk, de to første
      efter Luther. Efter præstens trøstelige formaning med en lille prædiken
      følger et antal kollekter med versikel, dvs. svarvers, hvoraf tre anføres,
      mens der kun trykkes én kollekt. Det fremgår ikke af den korte tekst, om
      ceremonien begynder i kirken eller kun foregår ved graven.</p>
      <p>Ritualet er det ældste danske begravelsesritual, vi kender, og så vidt vi
      ved, har det ikke noget direkte forbillede i den tyske tradition (Poulsen
      1959:104f).</p>
      <p><em>Litani</em> er en gammel græsk betegnelse for vekselbønner. I luthersk
      tradition bruges ordet om en række bønner, sunget eller reciteret, og
      efterfulgt af korte svarvers (se nærmere Widding 1933, I:216-224). Litaniet
      havde oprindelig ingen fast plads i gudstjenesten, og det må være grunden
      til, at det er placeret til sidst i messebogen fra 1535, som ikke har nogen
      anvisning på, hvor og hvornår man skal fremføre litaniet. Efter litaniet
      følger, som det ofte er tilfældet, en lille samling kollekter, forbønner for
      forskellige befolkningsgrupper og bønner i særlige situationer (Dal og
      Poulsen 1959:154).</p>
      <p>Messebogens litani følger Luthers tekst, som først blev trykt selvstændigt i
      1529 og siden indgik i en lang række salmebøger ‒ og i den lille katekismus
      (Widding 1933, I:217). På dansk udkom den ret tidligt; den første bevarede
      kilde er <em>Malmøsalmebogen</em> fra 1533, og den næste er messebogen fra
      1535. Herefter findes litaniet regelmæssigt i salmebøgerne fra de næste mere
      end 200 år og endnu længere i alterbøgerne. Udformningen af teksterne
      varierer, men selve formen var slidstærk (Widding 1933, I:217).</p>
      <h1><span id="indplacering" class="anchor" ></span>Indplacering blandt andre salme- og messebøger</h1>
      <p>For første gang i Danmark samler messebogen 1535 ritualerne for den
      sædvanlige højmesse, dåb, brudevielse, nadver og trøst for døende,
      begravelse og litani. Det er udpræget præstens bog. I afsnittet med
      messeordningen er det hans opgaver, der fremhæves, og det er udelukkende
      dem, der behandles i de øvrige ritualer.</p>
      <p>Selve messeordningen repræsenterer den gamle Malmømesse i en revideret form,
      der har indoptaget momenter fra Bugenhagens ritual. Afsnittene om dåb,
      brudevielse og litani følger Luthers forskrifter, mens dødsforberedelsen er
      inspireret af hans praksis, som den blev udbredt i tyske menigheder. Derimod
      er begravelsesritualet formentlig en hjemlig nyskabelse.</p>
      <p>Allerede et år efter udgivelsen af messebogen 1535 blev den lutherske
      statskirke indført i Danmark-Norge, kodificeret i Kirkeordinansen 1537, som
      bl.a. indeholder korte beskrivelser af ritualerne ved samme lejligheder som
      messebogen. Ordinansens knappe anvisninger må suppleres med liturgiske
      tekster fra andre kilder, og det betyder, at messebogen fra 1535 ikke var
      blevet overflødig. I 1539 udkom atter en messebog i Malmø (Vormordsen &amp;
      Ulricksøn 1539), som har en helt anden karakter end 1535-trykket, selvom de
      to bøger deler nogle særlige træk, især i nadverliturgien. Om den gamle
      messebog har fungeret som forlæg for enkelte tekster og passager i
      1539-udgavens messeordning, er vanskeligt at afgøre; fællestrækkene kan bero
      på menighedernes praksis. De øvrige ritualer er så forskellige i de to
      bøger, at en påvirkning er udelukket.</p>
      <h1><span id="vaerkets-indhold" class="anchor"></span>Værkets indhold</h1>
      <h2><span id="oversigt" class="anchor"></span>Oversigt</h2>
      <ul>
        <li>
          <p>Titel: $blad A 1r/$</p>
        </li>
        <li>
          <p>Messeordning: $blad A 1v/$</p>
        </li>
        <li>
          <p>Dåb: $blad B 2v/$</p>
        </li>
        <li>
          <p>Brudevielse: $blad C 4v/$</p>
        </li>
        <li>
          <p>Dødsforberedelse: $blad E 1v/$</p>
        </li>
        <li>
          <p>Begravelse: $blad F 1r/$</p>
        </li>
        <li>
          <p>Litaniet: $blad F 1v/$</p>
        </li>
        <li>
          <p>Kolofon: $blad F 4r/$</p>
        </li>
        <li>
          <p>Kongens våben: $blad F 4v/$</p>
        </li>
      </ul>
      <h2><span id="titel-og-kolofon" class="anchor"></span>Titel og kolofon</h2>
      <p>Titlen på messebogen 1535 ($blad A 1r/$) er reelt en kort indholdsoversigt.
      Den lyder:</p>
      <blockquote>
        <p>Een handbog som inde holler det hellige Eua<em>n</em>geliske Messe embede
        med sine formaninger oc brug so<em>m</em> nu hollis y den Christne
        kircke Med Doben/ Bruduielse/ Oc huor mand skall søge de siuge Oc følge
        de døde til graffue/ oc begaa dennem effter Christi befaling oc Gudtz
        budt</p>
      </blockquote>
      <p>Her oplyses allerførst værkets karakter: en håndbog. I samtiden bruges
      betegnelsen i kirkelig sammenhæng både om det, vi i dag ville benævne
      salmebøger (Dietz 1529) og messebøger (foruden 1535 også Vormordsen &amp;
      Ulricksøn 1539). I alle tilfælde karakteriseres værket som et praktisk
      hjælpemiddel ved gudstjenester; af både teksterne og typografien fremgår
      det, at bogen er præstens redskab.</p>
      <p>Resten af titlen specificerer, hvilke ritualer der beskrives. Første punkt er
      det hellige evangeliske messeembede, dvs. den gudstjenesteordning og
      specielt det nadverritual, der er i overensstemmelse med det kristne
      budskab, som det findes i Bibelen. Hertil hører formaninger og skikke. Det
      første dækker nok dels tekster i messeafsnittet, dels det afsluttende
      kapitel med litani og kollekter, som ellers ikke nævnes. Om
      gudstjensteordningen fremhæves, at den "nu hollis y den Christne kircke";
      det er altså den aktuelle og udbredte liturgi, bogen videregiver. Efter
      omtalen af begravelsen (hvordan man skal følge de døde til graven og begrave
      dem) forsikres, at det sker "effter Christi befaling oc Gudtz budt". Det er
      muligt, at karakteristikken gælder alle ritualerne og ikke kun
      begravelsen.</p>
      <p>Under titlen meddeles udgivelsesåret, 1535.</p>
      <p>De bibliografiske oplysninger er mere udførlige i kolofonen, som er trykt
      umiddelbart under den sidste kollekt til litaniet ($blad F 4r/$). Her
      fremgår foruden årstallet også udgivelsesstedet, Malmø, og datoen med den
      gamle liturgiske betegnelse "Taarsdage<em>n</em> effter Tyburcii" 'torsdagen
      efter Tiburtius' [fest]', nemlig 12/8 (Dal og Poulsen 1959:153). Derimod er
      trykkerens identitet ikke oplyst, men det typografiske materiel peger
      entydigt på Oluf Ulricksøn som bogtrykkeren (Nielsen 1996 (1919):XXXVIIf,
      39, 211-20, Dal &amp; Poulsen 1959, Gierow 1979:38-52). Hans officin lå i
      Malmø i perioden 1528-56.</p>
      <h2><span id="illustrationer" class="anchor"></span>Illustrationerne</h2>
      <p>Bogens illustrationer er koncentreret om første side og sidste blad. Titlen
      er indsat i en fin ornamental ramme ($blad A 1r/$, jf.Nielsen 1996
      (1919):39, Dal &amp; Poulsen 1959:153). Under kolofonen er det danske
      rigsvåben trykt i lille format ($blad F 4r/$), og på bogens allersidste side
      vises et billede den danske konge med sine mænd og rigsvåbenet i forgrunden.
      Samme motiv brugte Christiern Pedersen i flere af de tryk, han fik
      fremstillet i Paris i århundredets begyndelse (Dal og Poulsen 1959:153).
      Pedersen ernærede sig som bogtrykker i Malmø 1533-35, og måske skal
      genbruget signalere en art samhørighed med hans trykkeri, hvis ophør må
      hænge sammen med hans støtte til den fordrevne Christian II (Gierow
      1979:38-52). Allernederst på bogens sidste side er et træsnit trykt; dets
      betydning er uvis (Nielsen 1996 (1919):39, Dal &amp; Poulsen 1959:153).</p>
      <p>Typografien understøtter præstens brug af bogen som et praktisk hjælpemiddel
      (jf. afsnittet $Messeordningen i messebogen 1535/$) Som orienteringspunkter
      anvender Oluf Ulricksøn linjebrud, centrering, alinea-tegn ¶, skift i
      skriftstørrelse og trykfarve, foruden initialer ved begyndelsen af nye
      afsnit. Hans typografiske materiel er ret begrænset, men har dog flere sæt
      initialer (se nærmere Nielsen 1996 (1919):39, 211-20, Nielsen &amp; Dal
      1959:151-53). I 1535-trykket dominerer nogle ret enkle, grove initialer, og
      kun få steder findes nogle mere udsmykkede typer (se fx $blad B 1r/$). Også
      de små typografiske ornamenter i form af blomster er brugt som
      afsnitsmarkører (fx $blad F 1r/$).</p>
      <h2><span id="noder-og-musik" class="anchor"></span>Noderne og musikken</h2>
      <p>Ulricksøns messebog gælder som det første nodetryk fremstillet i Danmark
      (Glahn 1959:132; Davidsson 1962:17). Der findes ganske vist ældre musiktryk,
      men de indeholder kun tomme nodelinjer, hvorpå brugeren selv måtte skrive
      noderne. Dette gælder blandt andet Claus Mortensens messebog <em>Th</em>et
      <em>cristelighe mesßeembedhe</em>, som blev fremstillet på Ulricksøns
      værksted i 1529. Hvad enten man skulle trykke linjer med eller uden noder,
      var fremgangsmåden den samme, og i begge messebøger brugte Ulricksøn
      træsnit.</p>
      <p>I messebogen 1535 forekommer melodier til to tekster, og noderne er opdelt i
      tre afsnit. Alle tre dele er fremstillet på samme måde og har samme ydre
      karaktertræk. Melodierne er noteret i koralnotation, som blev brugt til
      middelalderkirkens gregorianske melodier. Denne notationsform angiver ikke
      nodernes varighed og var derfor tilstrækkelig til at notere melodier til
      prosatekster, hvor tekstens betoninger afgjorde den melodiske frasering. De
      to tekster med noder i Ulricksøns messebog er da også prosatekster, der
      stammer fra fire steder i Det nye Testamente.</p>
      <p>Som noget særligt er melodierne noteret uden den nøgle, der i begyndelsen af
      et system ellers viser, hvilke toner noderne refererer til. Fraværet af en
      nøgle er ikke et problem for læsningen, for et fast fortegn for tonen h
      udpeger tonernes position. Denne forenklede form for notation viser, at
      noderne var henvendt til kendere, der i forvejen var vant til at læse
      musikalsk notation. Sangteksten er fordelt under noderne med varierende
      mellemrum mellem ordene, og det viser, at Ulricksøn tilpassede teksten til
      nodernes placering. Samlet set giver noderne i Ulricksøns messebog udtryk
      for, at bogen var fremstillet som støtte til præsten i forbindelse med
      afvikling af messen. Det understreger trykkets funktion som håndbog (se
      afsnittet $Messeordningen i messebogen 1535/$).</p>
      <p>De noterede melodier knytter sig til nadverritualet og består af fadervor
      (blad $a 4v/$), indstiftelsesordene før uddelingen af brød (blad $b 1r/$) og
      før uddelingen af vin (blad $b 1r/$-b 1v). Præsten skulle recitere teksten
      fra alteret, og dette afspejler sig i melodiernes opbygning, som i lange
      passager består af gentagede recitationstoner og små melodiske udsving, der
      følger tekstens betoninger og fraseopbygning. Melodien til fadervor er en
      bearbejdning af en fransk Pater Noster-melodi. Den anvendtes også i tyske
      protestantiske messeordninger fra slutningen af 1520'rne. Melodien til
      indstiftelsesordene kendes også fra tyske ordninger, og den er baseret på
      melodiudsnit fra fadervor-melodien (Glahn 1959:135).</p>
      <p>Det kan ikke undre, at netop disse melodier er med i Ulricksøns messebog. De
      var en væsentlig del af den nye protestantiske messe, hvor nadveren var et
      vigtigt led, der var blevet reformeret efter den nye lære (se afsnittet $Den
      liturgihistoriske baggrund/$). Også i kirkeordinansen 1537 beskrives
      nadverritualet i detaljer, men der ses kun tomme nodelinjer ved de to sange
      (blad 94v-96v). Det antyder, at melodierne forventedes at være kendt af
      prædikanterne i forvejen, eller at brugerne af bogen selv måtte anskaffe
      noderne til melodierne efter lokal tradition. I de senere udgaver af
      kirkeordinansen fra 1539 (Roskilde: Hans Barth) og 1542 (København: Hans
      Vingaard) tryktes indledningen til nadveren med noder. Sammenligner man
      disse melodier med melodierne i Ulricksøns messebog, er de ikke helt ens,
      men har dog væsentlige lighedstræk. En årsag til forskellene er nok, at
      Ulricksøn baserede sangene på en anden oversættelse af de evangelietekster,
      som nadverritualet består af. Men en forklaring skal nok også findes i, at
      Ulricksøns melodier stammede fra en lokal tradition. Melodierne kom nemlig
      også med i den messebog, som Lunds biskop Frans Vormordsen udgav i 1539 på
      Ulricksøns trykkeri. Dette peger i retning af, at nadverritualerne i
      Ulricksøns to messebøger beskriver lokale ceremonier i stiftet.</p>
      <p>Når der ikke er noder til strofiske salmer i messebogen skyldes det, at
      messebogen var beregnet til at beskrive ritualer for præsten. Salmerne
      nævnes i form af begyndelsesordene, og det har derfor været nemt for
      prædikanterne at finde teksterne og melodierne i tidens salmebøger. På trods
      af nodernes fravær viser messebogen, at musik og sang var en vigtig del af
      den tidlige protestantiske messe i Danmark (se afsnittet $Messeordningen i
      Messebogen 1535/$). Musikalsk set var messen en blanding af den katolske
      kirkes sange og nye melodier til strofiske salmer, som var opstået i kredsen
      omkring Luther.</p>
      <p>Messebogens beskrivelser af, hvordan salmer og sang skulle bruges ved
      kirkelige handlinger, er til tider temmelig uklare. Nogle dele skulle kun
      synges af præsten, andre dele omtales, som om de kun skulle synges af degnen
      (se afsnittet $Messeordningen i Messebogen 1535/$). Når det ikke fremgår
      entydigt, om menigheden eller degnen skal synge en salme, kan det skyldes et
      ønske om at tage hensyn til, hvad de enkelte menigheder var vant til at
      gøre. Samlet set tegner messebogen dog et billede af, at degnen skulle have
      en afgørende rolle i afviklingen af gudstjenesterne. Eftersom messebogen
      ikke omtaler kor, som deltog i afvikling af messen i bykirkerne, var
      messebogen nok beregnet til brug i landsbykirker (Abrahamsen 1919:71).</p>
      <h1><span id="betydning" class="anchor"></span>Værkets betydning</h1>
      <p>Messebogen 1535 repræsenterer et stadium i den tidlige lutherske liturgi i
      det østlige Danmark, hvis udvikling vi kan belyse ud fra kilder både før og
      efter 1535. Mest interessant i det perspektiv er påvirkningen fra
      Bugenhagens liturgiske arbejder (se nærmere afsnittet $Messeordningen i
      messebogen 1535/$), som peger frem mod den senere udvikling i den
      dansk-norske statskirke.</p>
      <p>Så vidt vi ved, er 1535-trykket det tidligste danske eksempel på en samlet
      udgivelse af messeordningen og ritualerne for fire mere specielle
      anledninger. I den følgende tid udkom flere ritualsamlinger, men det er ikke
      videre sandsynligt, at det skyldes netop messebogen fra 1535; snarere er der
      tale om en generel tendens til at give præsterne let adgang til centrale
      tekster. Messebogen er den ældste bevarede danske kilde til ritualerne for
      dåb og vielse, og samtidig finder vi her den tidligste kendte kilde til
      dødsforberedelse og begravelse. Ingen af teksterne fra 1535 ser ud til at
      have formet den videre udvikling.</p>
      <p>Specielt for hymnologien er værket interessant ved at nævne et ret lille
      udvalg af salmer. I alt kan 11 salmer identificeres ud fra citaterne af
      indledningsordene, syv under messeafsnittet, en under dødsforberedelsen og
      tre under begravelsesritualet. Her står vi formentlig over for
      kernerepertoiret i danske menigheder i hvert fald i Skåne. Der er ingen
      musikalske oplysninger om salmerne, men dog noder til to af de faste led,
      fadervor og indstiftelsesordene.</p>
      <p>I 1535 var Danmark i borgerkrig, splittet religiøst, socialt og politisk.
      Messebogen bekender klart kulør i konfessionel henseende: Titlen signalerer
      tilslutning til den reformatoriske bevægelse, og bogen bringer to
      Luther-tekster med udtrykkelig omtale af deres ophavsmand.</p>
      <h1><span id="netudgave" class="anchor" ></span>Netudgaven</h1>
      <p>Den digitale udgave bygger dels på faksimilen i <em>Danske messebøger fra
        reformationstiden</em>, dels på de digitale faksimiler af det eneste
      bevarede eksemplar, som tilhører Karen Brahes Bibliotek og har signaturen A.
      12-1 (jf. Dal &amp; Poulsen 1959:153f). De er fremstillet af ProQuest til
      <em>Tidlige europæiske bøger</em> og kan tilgås via bibliotekssystemet
      (soeg.kb.dk) under "<em>Een handbog som inde holler det hellige
        Eua</em>n<em>geliske Messe embede</em>".</p>
      <p>Se endvidere Vejledning.</p>
      <h1><span id="litteratur" class="anchor" ></span>Litteratur</h1>
      <p>Erik Abrahamsen, <em>Liturgisk Musik i den danske Kirke efter
        Reformationen.</em> København: Levin &amp; Munksgaards Forlag, 1919.</p>
      <p>Niels Knud Andersen, "En Ny Psalmebog 1553", i <em>En Ny Psalmebog 1553</em>
      I-II. København: Universitets-Jubilæets danske Samfund · Akademisk Forlag,
      1983, bind II: 7-251.</p>
      <p>Erik Dal og S.H. Poulsen, "Boglige Oplysninger", i <em>Danske messebøger fra
        reformationstiden. Udgivet i facsimile</em>. København:
      Universitets-Jubilæets danske Samfund · J.H. Schultz 1959, s. 151-157.</p>
      <p><em>Danske messebøger fra reformationstiden. Udgivet i facsimile</em>.
      København: Universitets-Jubilæets danske Samfund · J.H. Schultz 1959. Del
      I.</p>
      <p>Åke Davidsson, <em>Danskt musiktryck intill 1700-talets mitt</em>, Studia
      Musicologica Upsaliensia 7. Uppsala: Almqvist &amp; Wiksells, 1962.</p>
      <p>Ludwig Dietz (udg.), <em>Een ny ha</em>n<em>dbog med Psalmer oc aandelige
        lofsange</em>. Rostock: Ludwig Dietz, 1529.</p>
      <p>Krister Gierow, <em>Studier kring Malmø-bogen</em>. Malmö: Allhem, 1979.</p>
      <p>Henrik Glahn, "Messehåndbøgernes Melodistof", i <em>Danske messebøger fra
        reformationstiden. Udgivet i facsimile</em>. København:
      Universitets-Jubilæets danske Samfund · J.H. Schultz 1959, s. 132-150.</p>
      <p><em>Kirkeordinansen 1537/39, Det danske Udkast til Kirkeordinansen (1537),
        Ordinatio Ecclesiastica Regnorum Daniæ et Norwegiæ et Ducatuum
        Sleswicensis Holtsatiæ etc. (1537), Den danske Kirkeordinans
        (1539)</em>. Udg. med indledning og noter af Martin Schwarz Lausten.
      København: Akademisk Forlag, 1989.</p>
      <p>Peder Laurentsen, <em>Malmø-bogen. Facsimile</em>. Malmö: Allhem, 1979.</p>
      <p>Martin Schwarz Lausten, indledning og noter i <em>Kirkeordinansen</em>
      1989.</p>
      <p>Kaj Mogensen, "Malmømessen", i Carl-August Andrén (red.), <em>Reformationen i
        Norden. Kontinuitet och förnyelse</em>. Lund: Nordiskt institut för
      kyrkohistorisk forskning · Gleerup, 1973, s. 193-216.</p>
      <p>Claus Mortensen, <em>Th</em>et <em>cristelighe mesßeembedhe</em>. Malmø: Oluf
      Ulricksøn, 1529.</p>
      <p>Lauritz Nielsen, <em>Dansk Bibliografi 1482-1600</em>, 2. udgave med
      supplementsbind ved Erik Dal. København: Det kongelige Bibliotek · Det
      danske Sprog- og Litteraturselskab · C.A. Reitzel 1996 (1. udgave af bind
      I-II 1919-1933).</p>
      <p>[Malmøsalmebogen]. [Udg. af Christiern Pedersen]. Malmø: [Joh. Hoochstraten],
      1533.</p>
      <p>S.H. Poulsen, "Reformationstidens danske Liturgi", i <em>Danske messebøger
        fra reformationstiden. Udgivet i facsimile</em>. København:
      Universitets-Jubilæets danske Samfund · J.H. Schultz 1959, s. 3-131.</p>
      <p>Oluf Ulricksøn (udg.): <em>Een handbog som inde holler det hellige
        Euangeliske Messe embede med sine formaninger oc brug som nu hollis y
        den Christne kircke Med Doben/ Bruduielse/ Oc huor mand skall søge de
        siuge Oc følge de døde til graffue/ oc begaa dennem effter Christi
        befaling oc Gudtz budt</em>. Malmø: Oluf Ulricksøn, 1535.</p>
      <p><em>ORdinatio Ecclesiastica Regnorum Daniæ et Norwegiæ et Ducatuum/
        Sleswicensis/ Holtsatiæ etcet.</em> Hans Vingaard: København, 1537.</p>
      <p>S. Widding, <em>Dansk Messe, Tide- og Psalmesang 1528-1573</em>, I-II.
      København: Levin &amp; Munksgaard, 1933.</p>
      <p>Frans Vormordsen og Oluf Ulricksøn, <em>Ha</em>n<em>dbog Om de</em>n
      <em>rette Euangeliske Messe</em>. Malmø: Oluf Ulricksøn, 1539.</p>
    </div>
  </div>
</div>


